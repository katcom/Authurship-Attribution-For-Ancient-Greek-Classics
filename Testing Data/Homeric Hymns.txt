Ὁμηρικοὶ ὕμνοι


					Άγνωστος





εξάχθηκε από τη Βικιθήκη την 17 Ιουνίου 2022





Ὁμηρικοὶ ὕμνοι

Συγγραφέας: Άγνωστος

Δείτε επίσης: σχετικό λήμμα. Προέλευση κειμένων: Thomas W. Allen επιμ. (1912). Homeri Opera, tomus V. Oxonii: E typographeo Clarendoniano





Εἰς Διώνυσον

Εἰς Δημήτραν

Εἰς Ἀπόλλωνα

Εἰς Ἑρμῆν

Εἰς Ἀφροδίτην

Εἰς Ἀφροδίτην

Εἰς Διώνυσον

Εἰς Ἄρεα

Εἰς Ἄρτεμιν

Εἰς Ἀφροδίτην

Εἰς Ἀθηνᾶν

Εἰς Ἥραν

Εἰς Δημήτραν

Εἰς Μητέρα Θεῶν

Εἰς Ἡρακλέα Λεοντόθυμον

Εἰς Ἀσκληπιόν

Εἰς Διοσκούρους

Εἰς Ἑρμῆν

Εἰς Πᾶνα

Εἰς Ἥφαιστον

Εἰς Ἀπόλλωνα

Εἰς Ποσειδῶνα

Εἰς Δία

Εἰς Ἑστίαν

Εἰς Μούσας καὶ Ἀπόλλωνα

Εἰς Διόνυσον

Εἰς Ἄρτεμιν

Εἰς Ἀθηνάν

Εἰς Ἑστίαν

Εἰς Γῆν μητέρα πάντων

Εἰς Ἥλιον

Εἰς Σελήνην

Εἰς Διοσκούρους

Εις Ξένους





Ὁμηρικοὶ ὕμνοι

Εἰς Διώνυσον

Ακούστε το κείμενο (βοήθεια | πληροφορίες)





....................................................................................................................................................................................................................................................





οἱ μὲν γὰρ Δρακάνῳ σ’, οἱ δ’ Ἰκάρῳ ἠνεμοέσσῃ

φάσ’, οἱ δ’ ἐν Νάξῳ, δῖον γένος, εἰραφιῶτα,

οἱ δέ σ’ ἐπ’ Ἀλφειῷ ποταμῷ βαθυδινήεντι

κυσαμένην Σεμέλην τεκέειν Διὶ τερπικεραύνῳ,

ἄλλοι δ’ ἐν Θήβῃσιν ἄναξ σε λέγουσι γενέσθαι 5

ψευδόμενοι· σὲ δ’ ἔτικτε πατὴρ ἀνδρῶν τε θεῶν τε

πολλὸν ἀπ’ ἀνθρώπων κρύπτων λευκώλενον Ἥρην.

ἔστι δέ τις Νύση ὕπατον ὄρος ἀνθέον ὕλῃ

τηλοῦ Φοινίκης σχεδὸν Αἰγύπτοιο ῥοάων



....................................................................................................................................................................................................................................................



καί οἱ ἀναστήσουσιν ἀγάλματα πόλλ’ ἐνὶ νηοῖς. 10

ὣς δὲ τὰ μὲν τρία, σοὶ πάντως τριετηρίσιν αἰεὶ

ἄνθρωποι ῥέξουσι τεληέσσας ἑκατόμβας.

ἦ καὶ κυανέῃσιν ἐπ’ ὀφρύσι νεῦσε Κρονίων·

ἀμβρόσιαι δ’ ἄρα χαῖται ἐπερρώσαντο ἄνακτος

κρατὸς ἀπ’ ἀθανάτοιο, μέγαν δ’ ἐλέλιξεν Ὄλυμπον. 15

ὣς εἰπὼν ἐπένευσε καρήατι μητίετα Ζεύς.

ἵληθ' εἰραφιῶτα, γυναιμανές· οἱ δέ σ’ ἀοιδοὶ

ᾄδομεν ἀρχόμενοι λήγοντές τ’, οὐδέ πῃ ἔστι



σεῖ’ ἐπιληθομένῳ ἱερῆς μεμνῆσθαι ἀοιδῆς.

20καὶ σὺ μὲν οὕτω χαῖρε Διώνυσ’ εἰραφιῶτα,

σὺν μητρὶ Σεμέλῃ ἥν περ καλέουσι Θυώνην.





Ὁμηρικοὶ ὕμνοι

Εἰς Δημήτραν

Ακούστε το κείμενο (βοήθεια | πληροφορίες)





Δήμητρ’ ἠΰκομον σεμνὴν θεὰν ἄρχομ’ ἀείδειν,

αὐτὴν ἠδὲ θύγατρα τανύσφυρον ἣν Ἀϊδωνεὺς

ἥρπαξεν, δῶκεν δὲ βαρύκτυπος εὐρύοπα Ζεύς,

νόσφιν Δήμητρος χρυσαόρου ἀγλαοκάρπου

παίζουσαν κούρῃσι σὺν Ὠκεανοῦ βαθυκόλποις, 5

ἄνθεά τ’ αἰνυμένην, ῥόδα καὶ κρόκον ἠδ’ ἴα καλὰ

λειμῶν’ ἂμ μαλακὸν καὶ ἀγαλλίδας ἠδ’ ὑάκινθον

νάρκισσόν θ’, ὃν φῦσε δόλον καλυκώπιδι κούρῃ

Γαῖα Διὸς βουλῇσι χαριζομένη πολυδέκτῃ

θαυμαστὸν γανόωντα, σέβας τότε πᾶσιν ἰδέσθαι 10

ἀθανάτοις τε θεοῖς ἠδὲ θνητοῖς ἀνθρώποις·

τοῦ καὶ ἀπὸ ῥίζης ἑκατὸν κάρα ἐξεπεφύκει,

κὦζ’ ἥδιστ’ ὀδμή, πᾶς τ’ οὐρανὸς εὐρὺς ὕπερθε

γαῖά τε πᾶσ’ ἐγελάσσε καὶ ἁλμυρὸν οἶδμα θαλάσσης.

ἡ δ’ ἄρα θαμβήσασ’ ὠρέξατο χερσὶν ἅμ' ἄμφω 15

καλὸν ἄθυρμα λαβεῖν· χάνε δὲ χθὼν εὐρυάγυια

Νύσιον ἂμ πεδίον τῇ ὄρουσεν ἄναξ Πολυδέγμων

ἵπποις ἀθανάτοισι Κρόνου πολυώνυμος υἱός.

ἁρπάξας δ’ ἀέκουσαν ἐπὶ χρυσέοισιν ὄχοισιν



ἦγ’ ὀλοφυρομένην· ἰάχησε δ’ ἄρ’ ὄρθια φωνῇ 20

κεκλομένη πατέρα Κρονίδην ὕπατον καὶ ἄριστον.

οὐδέ τις ἀθανάτων οὐδὲ θνητῶν ἀνθρώπων

ἤκουσεν φωνῆς, οὐδ’ ἀγλαόκαρποι ἐλαῖαι,

εἰ μὴ Περσαίου θυγάτηρ ἀταλὰ φρονέουσα

ἄϊεν ἐξ ἄντρου Ἑκάτη λιπαροκρήδεμνος, 25

Ἠέλιός τε ἄναξ Ὑπερίονος ἀγλαὸς υἱός,

κούρης κεκλομένης πατέρα Κρονίδην· ὁ δὲ νόσφιν

ἧστο θεῶν ἀπάνευθε πολυλλίστῳ ἐνὶ νηῷ

δέγμενος ἱερὰ καλὰ παρὰ θνητῶν ἀνθρώπων.

τὴν δ’ ἀεκαζομένην ἦγεν Διὸς ἐννεσίῃσι 30

πατροκασίγνητος πολυσημάντωρ πολυδέγμων

ἵπποις ἀθανάτοισι Κρόνου πολυώνυμος υἱός.

ὄφρα μὲν οὖν γαῖάν τε καὶ οὐρανὸν ἀστερόεντα

λεῦσσε θεὰ καὶ πόντον ἀγάρροον ἰχθυόεντα

αὐγάς τ’ ἠελίου, ἔτι δ’ ἤλπετο μητέρα κεδνὴν 35

ὄψεσθαι καὶ φῦλα θεῶν αἰειγενετάων,

τόφρα οἱ ἐλπὶς ἔθελγε μέγαν νόον ἀχνυμένης περ·

ἤχησαν δ’ ὀρέων κορυφαὶ καὶ βένθεα πόντου

φωνῇ ὑπ’ ἀθανάτῃ, τῆς δ’ ἔκλυε πότνια μήτηρ.

ὀξὺ δέ μιν κραδίην ἄχος ἔλλαβεν, ἀμφὶ δὲ χαίταις 40

ἀμβροσίαις κρήδεμνα δαΐζετο χερσὶ φίλῃσι,

κυάνεον δὲ κάλυμμα κατ’ ἀμφοτέρων βάλετ’ ὤμων,

σεύατο δ’ ὥστ’ οἰωνὸς ἐπὶ τραφερήν τε καὶ ὑγρὴν

μαιομένη· τῇ δ’ οὔ τις ἐτήτυμα μυθήσασθαι

ἤθελεν οὔτε θεῶν οὔτε θνητῶν ἀνθρώπων, 45

οὔτ’ οἰωνῶν τις τῇ ἐτήτυμος ἄγγελος ἦλθεν.

ἐννῆμαρ μὲν ἔπειτα κατὰ χθόνα πότνια Δηὼ

στρωφᾶτ’ αἰθομένας δαΐδας μετὰ χερσὶν ἔχουσα,

οὐδέ ποτ’ ἀμβροσίης καὶ νέκταρος ἡδυπότοιο



πάσσατ’ ἀκηχεμένη, οὐδὲ χρόα βάλλετο λουτροῖς. 50

ἀλλ’ ὅτε δὴ δεκάτη οἱ ἐπήλυθε φαινολὶς Ἠὼς

ἤντετό οἱ Ἑκάτη, σέλας ἐν χείρεσσιν ἔχουσα,

καί ῥά οἱ ἀγγελέουσα ἔπος φάτο φώνησέν τε·

πότνια Δημήτηρ ὡρηφόρε ἀγλαόδωρε

τίς θεῶν οὐρανίων ἠὲ θνητῶν ἀνθρώπων 55

ἥρπασε Περσεφόνην καὶ σὸν φίλον ἤκαχε θυμόν;

φωνῆς γὰρ ἤκουσ’, ἀτὰρ οὐκ ἴδον ὀφθαλμοῖσιν,

ὅς τις ἔην· σοὶ δ’ ὦκα λέγω νημερτέα πάντα.

ὣς ἄρ’ ἔφη Ἑκάτη· τὴν δ’ οὐκ ἠμείβετο μύθῳ

Ῥείης ἠϋκόμου θυγάτηρ, ἀλλ’ ὦκα σὺν αὐτῇ 60

ἤϊξ’ αἰθομένας δαΐδας μετὰ χερσὶν ἔχουσα.

Ἠέλιον δ’ ἵκοντο, θεῶν σκοπὸν ἠδὲ καὶ ἀνδρῶν,

στὰν δ’ ἵππων προπάροιθε καὶ εἴρετο δῖα θεάων·

Ἠέλι’ αἴδεσσαί με θεὰν σύ περ, εἴ ποτε δή σευ

ἢ ἔπει ἢ ἔργῳ κραδίην καὶ θυμὸν ἴηνα. 65

κούρην τὴν ἔτεκον γλυκερὸν θάλος εἴδεϊ κυδρὴν

τῆς ἀδινὴν ὄπ’ ἄκουσα δι’ αἰθέρος ἀτρυγέτοιο

ὥστε βιαζομένης, ἀτὰρ οὐκ ἴδον ὀφθαλμοῖσιν.

ἀλλά, σὺ γὰρ δὴ πᾶσαν ἐπὶ χθόνα καὶ κατὰ πόντον

αἰθέρος ἐκ δίης καταδέρκεαι ἀκτίνεσσι, 70

νημερτέως μοι ἔνισπε φίλον τέκος εἴ που ὄπωπας

ὅς τις νόσφιν ἐμεῖο λαβὼν ἀέκουσαν ἀνάγκῃ

οἴχεται ἠὲ θεῶν ἢ καὶ θνητῶν ἀνθρώπων.

Ὢς φάτο, τὴν δ’ Ὑπεριονίδης ἠμείβετο μύθῳ·

Ῥείης ἠϋκόμου θυγάτηρ Δήμητερ ἄνασσα 75

εἰδήσεις· δὴ γὰρ μέγα σ’ ἅζομαι ἠδ’ ἐλεαίρω

ἀχνυμένην περὶ παιδὶ τανυσφύρῳ· οὐδέ τις ἄλλος

αἴτιος ἀθανάτων εἰ μὴ νεφεληγερέτα Ζεύς,



ὅς μιν ἔδωκ’ Ἀίδῃ θαλερὴν κεκλῆσθαι ἄκοιτιν

αὐτοκασιγνήτῳ· ὅ δ’ ὑπὸ ζόφον ἠερόεντα 80

ἁρπάξας ἵπποισιν ἄγεν μεγάλα ἰάχουσαν.

ἀλλά, θεά, κατάπαυε μέγαν γόον· οὐδέ τί σε χρὴ

μὰψ αὔτως ἄπλητον ἔχειν χόλον· οὔ τοι ἀεικὴς

γαμβρὸς ἐν ἀθανάτοις Πολυσημάντωρ Ἀιδωνεὺς

αὐτοκασίγνητος καὶ ὁμόσπορος· ἀμφὶ δὲ τιμὴν 85

ἔλλαχεν ὡς τὰ πρῶτα διάτριχα δασμὸς ἐτύχθη·

τοῖς μεταναιετάει τῶν ἔλλαχε κοίρανος εἶναι.

Ὣς εἰπὼν ἵπποισιν ἐκέκλετο, τοὶ δ’ ὑπ’ ὀμοκλῆς

ῥίμφ’ ἔφερον θοὸν ἅρμα τανύπτεροι ὥς τ’ οἰωνοί·

τὴν δ’ ἄχος αἰνότερον καὶ κύντερον ἵκετο θυμόν· 90

χωσαμένη δ’ ἔπειτα κελαινεφέϊ Κρονίωνι

νοσφισθεῖσα θεῶν ἀγορὴν καὶ μακρὸν Ὄλυμπον

ᾤχετ’ ἐπ’ ἀνθρώπων πόλιας καὶ πίονα ἔργα

εἶδος ἀμαλδύνουσα πολὺν χρόνον· οὐδέ τις ἀνδρῶν

εἰσορόων γίγνωσκε βαθυζώνων τε γυναικῶν 95

πρίν γ’ ὅτε δὴ Κελεοῖο δαΐφρονος ἵκετο δῶμα,

ὃς τότ’ Ἐλευσῖνος θυοέσσης κοίρανος ἦεν.

ἕζετο δ’ ἐγγὺς ὁδοῖο φίλον τετιημένη ἦτορ

Παρθενίῳ φρέατι ὅθεν ὑδρεύοντο πολῖται

ἐν σκιῇ, αὐτὰρ ὕπερθε πεφύκει θάμνος ἐλαίης, 100

γρηῒ παλαιγενέϊ ἐναλίγκιος, ἥτε τόκοιο

εἴργηται δώρων τε φιλοστεφάνου Ἀφροδίτης,

οἷαί τε τροφοί εἰσι θεμιστοπόλων βασιλήων

παίδων καὶ ταμίαι κατὰ δώματα ἠχήεντα.

τὴν δὲ ἴδον Κελεοῖο Ἐλευσινίδαο θύγατρες 105

ἐρχόμεναι μεθ’ ὕδωρ εὐήρυτον ὄφρα φέροιεν

κάλπισι χαλκείῃσι φίλα πρὸς δώματα πατρός,

τέσσαρες ὥστε θεαὶ κουρήϊον ἄνθος ἔχουσαι,



Καλλιδίκη καὶ Κλεισιδίκη Δημώ τ’ ἐρόεσσα

Καλλιθόη θ’, ἣ τῶν προγενεστάτη ἦεν ἁπασῶν· 110

οὐδ’ ἔγνων· χαλεποὶ δὲ θεοὶ θνητοῖσιν ὁρᾶσθαι.

ἀγχοῦ δ’ ἱστάμεναι ἔπεα πτερόεντα προσηύδων·

Τίς πόθεν ἐσσὶ γρηὺ παλαιγενέων ἀνθρώπων;

τίπτε δὲ νόσφι πόληος ἀπέστιχες οὐδὲ δόμοισι

πιλνᾷς; ἔνθα γυναῖκες ἀνὰ μέγαρα σκιόεντα 115

τηλίκαι ὡς σύ περ ὧδε καὶ ὁπλότεραι γεγάασιν,

αἵ κέ σε φίλωνται ἠμὲν ἔπει ἠδὲ καὶ ἔργῳ.

Ὣς ἔφαθ’, ἡ δ’ ἐπέεσσιν ἀμείβετο πότνα θεάων·

τέκνα φίλ’ αἵ τινές ἐστε γυναικῶν θηλυτεράων

χαίρετ’· ἐγὼ δ’ ὑμῖν μυθήσομαι· οὔ τοι ἀεικὲς 120

ὑμῖν εἰρομένῃσιν ἀληθέα μυθήσασθαι.

Δὼς ἐμοί γ’ ὄνομ’ ἐστί· τὸ γὰρ θέτο πότνια μήτηρ.

νῦν αὖτε Κρήτηθεν ἐπ’ εὐρέα νῶτα θαλάσσης

ἤλυθον οὐκ ἐθέλουσα, βίῃ δ’ ἀέκουσαν ἀνάγκῃ

ἄνδρες ληϊστῆρες ἀπήγαγον. οἱ μὲν ἔπειτα 125

νηῒ θοῇ Θόρικὸν δὲ κατέσχεθον, ἔνθα γυναῖκες

ἠπείρου ἐπέβησαν ἀολλέες ἠδὲ καὶ αὐτοὶ

δεῖπνόν ἐπηρτύνοντο παρὰ πρυμνήσια νηός·

ἀλλ’ ἐμοὶ οὐ δόρποιο μελίφρονος ἤρατο θυμός,

λάθρη δ’ ὁρμηθεῖσα δι’ ἠπείροιο μελαίνης 130

φεύγον ὑπερφιάλους σημάντορας, ὄφρα κε μή με

ἀπριάτην περάσαντες ἐμῆς ἀποναίατο τιμῆς.

οὕτω δεῦρ’ ἱκόμην ἀλαλημένη, οὐδέ τι οἶδα

ἥ τις δὴ γαῖ’ ἐστὶ καὶ οἵ τινες ἐγγεγάασιν.



ἀλλ’ ὑμῖν μὲν πάντες Ὀλύμπια δώματ’ ἔχοντες 135

δοῖεν κουριδίους ἄνδρας, καὶ τέκνα τεκέσθαι,

ὡς ἐθέλουσι τοκῆες· ἐμὲ δ’ αὖτ’ οἰκτείρατε, κοῦραι

[τοῦτο δέ μοι σαφέως ὑποθήκατε, ὄφρα πύθωμαι,] 137α

προφρονέως φίλα τέκνα τέων πρὸς δώμαθ’ ἵκωμαι

ἀνέρος ἠδὲ γυναικὸς ἵνα σφίσιν ἐργάζωμαι

πρόφρων οἷα γυναικὸς ἀφήλικος ἔργα τέτυκται· 140

καὶ κεν παῖδα νεογνὸν ἐν ἀγκοίνῃσιν ἔχουσα

καλὰ τιθηνοίμην καὶ δώματα τηρήσαιμι

καί κε λέχος στορέσαιμι μυχῷ θαλάμων εὐπήκτων

δεσπόσυνον καί κ’ ἔργα διδασκήσαιμι γυναικός.

Φῆ ῥα θεά· τὴν δ’ αὐτίκ’ ἀμείβετο παρθένος ἀδμής 145

Καλλιδίκη, Κελεοῖο θυγατρῶν εἶδος ἀρίστη·

Μαῖα θεῶν μὲν δῶρα καὶ ἀχνύμενοί περ ἀνάγκῃ

τέτλαμεν ἄνθρωποι· δὴ γὰρ πολὺ φέρτεροί εἰσιν.

ταῦτα δέ τοι σαφέως ὑποθήσομαι ἠδ’ ὀνομήνω

ἀνέρας οἷσιν ἔπεστι μέγα κράτος ἐνθάδε τιμῆς, 150

δήμου τε προὔχουσιν, ἰδὲ κρήδεμνα πόληος

εἰρύαται βουλῇσι καὶ ἰθείῃσι δίκῃσιν·

ἠμὲν Τριπτολέμου πυκιμήδεος ἠδὲ Διόκλου

ἠδὲ Πολυξείνου καὶ ἀμύμονος Εὐμόλποιο

καὶ Δολίχου καὶ πατρὸς ἀγήνορος ἡμετέροιο 155

τῶν πάντων ἄλοχοι κατὰ δώματα πορσαίνουσι·

τάων οὐκ ἄν τίς σε κατὰ πρώτιστον ὀπωπὴν

εἶδος ἀτιμήσασα δόμων ἀπονοσφίσσειεν,

ἀλλά σε δέξονται· δὴ γὰρ θεοείκελός ἐσσι.

εἰ δ’ ἐθέλεις, ἐπίμεινον, ἵνα πρὸς δώματα πατρὸς 160

ἔλθωμεν καὶ μητρὶ βαθυζώνῳ Μετανείρῃ



εἴπωμεν τάδε πάντα διαμπερές, αἴ κέ σ’ ἀνώγῃ

ἡμέτερον δ’ ἰέναι μηδ’ ἄλλων δώματ’ ἐρευνᾶν.

τηλύγετος δέ οἱ υἱὸς ἐνὶ μεγάρῳ εὐπήκτῳ

ὀψίγονος τρέφεται, πολυεύχετος ἀσπάσιός τε. 165

εἰ τόν γ’ ἐκθρέψαιο καὶ ἥβης μέτρον ἵκοιτο

ῥεῖά κέ τίς σε ἰδοῦσα γυναικῶν θηλυτεράων

ζηλώσαι· τόσα κέν τοι ἀπὸ θρεπτήρια δοίη.

Ὢς ἔφαθ’· ἡ δ’ ἐπένευσε καρήατι, ταὶ δὲ φαεινὰ

πλησάμεναι ὕδατος φέρον ἄγγεα κυδιάουσαι. 170

ῥίμφα δὲ πατρὸς ἵκοντο μέγαν δόμον, ὦκα δὲ μητρὶ

ἔννεπον ὡς εἶδόν τε καὶ ἔκλυον. ἡ δὲ μάλ’ ὦκα

ἐλθούσας ἐκέλευε καλεῖν ἐπ’ ἀπείρονι μισθῷ.

αἱ δ’ ὥς τ’ ἢ ἔλαφοι ἢ πόρτιες εἴαρος ὥρῃ

ἅλλοντ’ ἂν λειμῶνα κορεσσάμεναι φρένα φορβῇ, 175

ὣς αἳ ἐπισχόμεναι ἑανῶν πτύχας ἱμεροέντων

ἤϊξαν κοίλην κατ’ ἀμαξιτόν· ἀμφὶ δὲ χαῖται

ὤμοις ἀΐσσοντο κροκηΐῳ ἄνθει ὁμοῖαι.

τέτμον δ’ ἐγγὺς ὁδοῦ κυδρὴν θεὰν ἔνθα πάρος περ

κάλλιπον· αὐτὰρ ἔπειτα φίλα πρὸς δώματα πατρὸς 180

ἡγεῦνθ’, ἡ δ’ ἄρ’ ὄπισθε φίλον τετιημένη ἦτορ

στεῖχε κατὰ κρῆθεν κεκαλυμμένη· ἀμφὶ δὲ πέπλος

κυάνεος ῥαδινοῖσι θεᾶς ἐλελίζετο ποσσίν.

αἶψα δὲ δώμαθ’ ἵκοντο διοτρεφέος Κελεοῖο,

βὰν δὲ δι’ αἰθούσης ἔνθα σφίσι πότνια μήτηρ 185

ἧστο παρὰ σταθμὸν τέγεος πύκα ποιητοῖο

παῖδ’ ὑπὸ κόλπῳ ἔχουσα νέον θάλος· αἱ δὲ πὰρ αὐτὴν

ἔδραμον· ἡδ’ ἄρ’ ἐπ’ οὐδὸν ἔβη ποσὶ καὶ ῥα μελάθρου

κῦρε κάρη, πλῆσεν δὲ θύρας σέλαος θείοιο.

τὴν δ’ αἰδώς τε σέβας τε ἰδὲ χλωρὸν δέος εἷλεν· 190

εἶξε δέ οἱ κλισμοῖο καὶ ἑδριάασθαι ἄνωγεν.



ἀλλ’ οὐ Δημήτηρ ὡρηφόρος, ἀγλαόδωρος

ἤθελεν ἑδριάασθαι ἐπὶ κλισμοῖο φαεινοῦ,

ἀλλ’ ἀκέουσα ἔμιμνε κατ’ ὄμματα καλὰ βαλοῦσα,

πρίν γ’ ὅτε δή οἱ ἔθηκεν Ἰάμβη κέδν’ εἰδυῖα 195

πηκτὸν ἕδος, καθύπερθε δ’ ἐπ’ ἀργύφεον βάλε κῶας.

ἔνθα καθεζομένη προκατέσχετο χερσὶ καλύπτρην·

δηρὸν δ’ ἄφθογγος τετιημένη ἧστ’ ἐπὶ δίφρου,

οὐδέ τιν’ οὔτ’ ἔπεϊ προσπτύσσετο οὔτε τι ἔργῳ,

ἀλλ’ ἀγέλαστος, ἄπαστος ἐδητύος ἠδὲ ποτῆτος 200

ἧστο πόθῳ μινύθουσα βαθυζώνοιο θυγατρός,

πρίν γ’ ὅτε δὴ χλεύῃς μιν Ἰάμβη κέδν’ εἰδυῖα

πολλὰ παρασκώπτουσ’ ἐτρέψατο πότνιαν ἁγνὴν

μειδῆσαι γελάσαι τε καὶ ἵλαον σχεῖν θυμόν·

ἣ δή οἱ καὶ ἔπειτα μεθύστερον εὔαδεν ὀργαῖς. 205

τῇ δὲ δέπας Μετάνειρα δίδου μελιηδέος οἴνου

πλήσασ’, ἡ δ’ ἀνένευσ’· οὐ γὰρ θεμιτόν οἱ ἔφασκε

πίνειν οἶνον ἐρυθρόν, ἄνωγε δ’ ἄρ’ ἄλφι καὶ ὕδωρ

δοῦναι μίξασαν πιέμεν γλήχωνι τερείνῃ.

ἡ δὲ κυκεῶ τεύξασα θεᾷ πόρεν ὡς ἐκέλευε· 210

δεξαμένη δ’ ὁσίης ἕνεκεν πολυπότνια Δηὼ

[ἔκπιεν, ἡ δὲ λαβοῦσα δέπας θέτο ἔνθ’ ἀνάειρε] 211α

τῇσι δὲ μύθων ἦρχεν ἐύζωνος Μετάνειρα·

Χαῖρε γύναι, ἐπεὶ οὔ σε κακῶν ἄπ’ ἔολπα τοκήων

ἔμμεναι ἀλλ’ ἀγαθῶν· ἐπί τοι πρέπει ὄμμασιν αἰδὼς

καὶ χάρις, ὡς εἴ πέρ τε θεμιστοπόλων βασιλήων. 215

ἀλλὰ θεῶν μὲν δῶρα καὶ ἀχνύμενοί περ ἀνάγκῃ

τέτλαμεν ἄνθρωποι· ἐπὶ γὰρ ζυγὸς αὐχένι κεῖται.

νῦν δ’, ἐπεὶ ἵκεο δεῦρο, παρέσσεται ὅσσα τ’ ἐμοί περ.

παῖδα δέ μοι τρέφε τόνδε, τὸν ὀψίγονον καὶ ἄελπτον



ὤπασαν ἀθάνατοι, πολυάρητος δέ μοί ἐστιν. 220

εἰ τόν γε θρέψαιο καὶ ἥβης μέτρον ἵκοιτο

ἦ ῥά κέ τίς σε ἰδοῦσα γυναικῶν θηλυτεράων

ζηλώσαι· τόσα κέν τοι ἀπὸ θρεπτήρια δοίην.

Τὴν δ’ αὖτε προσέειπεν ἐϋστέφανος Δημήτηρ·

καὶ σὺ γύναι μάλα χαῖρε, θεοὶ δέ τοι ἐσθλὰ πόροιεν· 225

παῖδα δέ τοι πρόφρων ὑποδέξομαι ὥς με κελεύεις·

θρέψω, κοὔ μιν, ἔολπα, κακοφραδίῃσι τιθήνης

οὔτ’ ἄρ’ ἐπηλυσίη δηλήσεται οὔθ’ ὑποτάμνον·

οἶδα γὰρ ἀντίτομον μέγα φέρτερον ὑλοτόμοιο,

οἶδα δ’ ἐπηλυσίης πολυπήμονος ἐσθλὸν ἐρυσμόν. 230

Ὣς ἄρα φωνήσασα θυώδεϊ δέξατο κόλπῳ

χερσίν τ’ ἀθανάτῃσι· γεγήθει δὲ φρένα μήτηρ.

ὣς ἡ μὲν Κελεοῖο δαΐφρονος ἀγλαὸν υἱὸν

Δημοφόωνθ’, ὃν ἔτικτεν ἐύζωνος Μετάνειρα,

ἔτρεφεν ἐν μεγάροις· ὁ δ’ ἀέξετο δαίμονι ἶσος 235

οὔτ’ οὖν σῖτον ἔδων, οὐ θησάμενος [γάλα μητρὸς

ἀλλά μιν ἠματίη μὲν ἐυστέφανος] Δημήτηρ 236α

χρίεσκ’ ἀμβροσίῃ ὡς εἰ θεοῦ ἐκγεγαῶτα,

ἡδὺ καταπνείουσα καὶ ἐν κόλποισιν ἔχουσα·

νύκτας δὲ κρύπτεσκε πυρὸς μένει ἠύτε δαλὸν

λάθρα φίλων γονέων· τοῖς δὲ μέγα θαῦμ’ ἐτέτυκτο, 240

ὡς προθαλὴς τελέθεσκε, θεοῖσι γὰρ ἄντα ἐῴκει.

καί κέν μιν ποίησεν ἀγήρων τ’ ἀθάνατόν τε

εἰ μὴ ἄρ’ ἀφραδίῃσιν ἐύζωνος Μετάνειρα

νύκτ’ ἐπιτηρήσασα θυώδεος ἐκ θαλάμοιο

σκέψατο· κώκυσεν δὲ καὶ ἄμφω πλήξατο μηρὼ 245

δείσασ’ ᾧ περὶ παιδὶ καὶ ἀάσθη μέγα θυμῷ,



καί ῥ’ ὀλοφυρομένη ἔπεα πτερόεντα προσηύδα·

Τέκνον Δημοφόων ξείνη σε πυρὶ ἔνι πολλῷ

κρύπτει, ἐμοὶ δὲ γόον καὶ κήδεα λυγρὰ τίθησιν.

Ὢς φάτ’ ὀδυρομένη· τῆς δ’ ἄϊε δῖα θεάων. 250

τῇ δὲ χολωσαμένη καλλιστέφανος Δημήτηρ

παῖδα φίλον, τὸν ἄελπτον ἐνὶ μεγάροισιν ἔτικτε,

χείρεσσ’ ἀθανάτῃσιν ἀπὸ ἕθεν ἧκε πέδον δὲ

ἐξανελοῦσα πυρὸς θυμῷ κοτέσασα μάλ’ αἰνῶς,

καί ῥ’ ἄμυδις προσέειπεν ἐΰζωνον Μετάνειραν· 255

Νήϊδες ἄνθρωποι καὶ ἀφράδμονες οὔτ’ ἀγαθοῖο

αἶσαν ἐπερχομένου προγνώμεναι οὔτε κακοῖο·

καὶ σὺ γὰρ ἀφραδίῃσι τεῇς νήκεστον ἀάσθης.

ἴστω γὰρ θεῶν ὅρκος ἀμείλικτον Στυγὸς ὕδωρ

ἀθάνατόν κέν τοι καὶ ἀγήραον ἤματα πάντα 260

παῖδα φίλον ποίησα καὶ ἄφθιτον ὤπασα τιμήν·

νῦν δ’ οὐκ ἔσθ’ ὥς κεν θάνατον καὶ κῆρας ἀλύξαι.

τιμὴ δ’ ἄφθιτος αἰὲν ἐπέσσεται οὕνεκα γούνων

ἡμετέρων ἐπέβη καὶ ἐν ἀγκοίνῃσιν ἴαυσεν.

ὥρῃσιν δ’ ἄρα τῷ γε περιπλομένων ἐνιαυτῶν 265

παῖδες Ἐλευσινίων πόλεμον καὶ φύλοπιν αἰνὴν

αἰὲν ἐν ἀλλήλοισιν συνάξουσ’ ἤματα πάντα.

εἰμὶ δὲ Δημήτηρ τιμάοχος, ἥ τε μέγιστον

ἀθανάτοις θνητοῖσί τ’ ὄνεαρ καὶ χάρμα τέτυκται.

ἀλλ’ ἄγε μοι νηόν τε μέγαν καὶ βωμὸν ὑπ’ αὐτῷ 270



τευχόντων πᾶς δῆμος ὑπαὶ πόλιν αἰπύ τε τεῖχος

Καλλιχόρου καθύπερθεν ἐπὶ προὔχοντι κολωνῷ·

ὄργια δ’ αὐτὴ ἐγὼν ὑποθήσομαι, ὡς ἂν ἔπειτα

εὐαγέως ἔρδοντες ἐμὸν νόον ἱλάσκοισθε.

Ὣς εἰποῦσα θεὰ μέγεθος καὶ εἶδος ἄμειψε 275

γῆρας ἀπωσαμένη, περί τ’ ἀμφί τε κάλλος ἄητο·

ὀδμὴ δ’ ἱμερόεσσα θυηέντων ἀπὸ πέπλων

σκίδνατο, τῆλε δὲ φέγγος ἀπὸ χροὸς ἀθανάτοιο

λάμπε θεᾶς, ξανθαὶ δὲ κόμαι κατενήνοθεν ὤμους,

αὐγῆς δ’ ἐπλήσθη πυκινὸς δόμος ἀστεροπῆς ὥς. 280

βῆ δὲ διὲκ μεγάρων, τῆς δ’ αὐτίκα γούνατ’ ἔλυντο,

δηρὸν δ’ ἄφθογγος γένετο χρόνον, οὐδέ τι παιδὸς

μνήσατο τηλυγέτοιο ἀπὸ δαπέδου ἀνελέσθαι.

τοῦ δὲ κασίγνηται φωνὴν ἐσάκουσαν ἐλεινήν,

κὰδ δ’ ἄρ’ ἀπ’ εὐστρώτων λεχέων θόρον· ἡ μὲν ἔπειτα 285

παῖδ’ ἀνὰ χερσὶν ἑλοῦσα ἑῷ ἐγκάτθετο κόλπῳ,

ἡ δ’ ἄρα πῦρ ἀνέκαι’, ἡ δ’ ἔσσυτο πόσσ’ ἁπαλοῖσι

μητέρ’ ἀναστήσουσα θυώδεος ἐκ θαλάμοιο.

ἀγρόμεναι δέ μιν ἀμφὶς ἐλούεον ἀσπαίροντα

ἀμφαγαπαζόμεναι· τοῦ δ’ οὐ μειλίσσετο θυμός· 290

χειρότεραι γὰρ δέ μιν ἔχον τροφοὶ ἠδὲ τιθῆναι.

Αἱ μὲν παννύχιαι κυδρὴν θεὸν ἱλάσκοντο

δείματι παλλόμεναι· ἅμα δ’ ἠοῖ φαινομένηφιν

εὐρυβίῃ Κελεῷ νημερτέα μυθήσαντο,

ὡς ἐπέτελλε θεὰ καλλιστέφανος Δημήτηρ. 295

αὐτὰρ ὅ γ’ εἰς ἀγορὴν καλέσας πολυπείρονα λαὸν

ἤνωγ’ ἠϋκόμῳ Δημήτερι πίονα νηὸν

ποιῆσαι καὶ βωμὸν ἐπὶ προὔχοντι κολωνῷ.

οἱ δὲ μάλ’ αἶψ’ ἐπίθοντο καὶ ἔκλυον αὐδήσαντος,

τεῦχον δ’, ὡς ἐπέτελλ’· ὁ δ’ ἀέξετο δαίμονι αἴσῃ. 300

αὐτὰρ ἐπεὶ τέλεσαν καὶ ἐρώησαν καμάτοιο



βάν ῥ’ ἴμεν οἴκαδ’ ἕκαστος· ἀτὰρ ξανθὴ Δημήτηρ

ἔνθα καθεζομένη μακάρων ἀπὸ νόσφιν ἁπάντων

μίμνε πόθῳ μινύθουσα βαθυζώνοιο θυγατρός.

αἰνότατον δ’ ἐνιαυτὸν ἐπὶ χθόνα πουλυβότειραν 305

ποίησ’ ἀνθρώποις καὶ κύντατον, οὐδέ τι γαῖα

σπέρμ’ ἀνίει· κρύπτεν γὰρ ἐυστέφανος Δημήτηρ·

πολλὰ δὲ καμπύλ’ ἄροτρα μάτην βόες εἷλκον ἀρούραις,

πολλὸν δὲ κρῖ λευκὸν ἐτώσιον ἔμπεσε γαίῃ·

καί νύ κε πάμπαν ὄλεσσε γένος μερόπων ἀνθρώπων 310

λιμοῦ ὑπ’ ἀργαλέης, γεράων τ’ ἐρικυδέα τιμὴν

καὶ θυσιῶν ἤμερσεν Ὀλύμπια δώματ’ ἔχοντας,

εἰ μὴ Ζεὺς ἐνόησεν ἑῷ τ’ ἐφράσσατο θυμῷ.

Ἶριν δὲ πρῶτον χρυσόπτερον ὦρσε καλέσσαι

Δήμητρ’ ἠΰκομον, πολυήρατον εἶδος ἔχουσαν. 315

ὣς ἔφαθ’· ἡ δὲ Ζηνὶ κελαινεφέι Κρονίωνι

πείθετο καὶ τὸ μεσηγὺ διέδραμεν ὦκα πόδεσσιν.

ἵκετο δὲ πτολίεθρον Ἐλευσῖνος θυοέσσης,

εὗρεν δ’ ἐν νηῷ Δημήτερα κυανόπεπλον,

καί μιν φωνήσασ’ ἔπεα πτερόεντα προσηύδα· 320

Δήμητερ καλέει σε πατὴρ Ζεὺς ἄφθιτα εἰδὼς

ἐλθέμεναι μετὰ φῦλα θεῶν αἰειγενετάων.

ἄλλ’ ἴθι, μηδ’ ἀτέλεστον ἐμὸν ἔπος ἐκ Διὸς ἔστω.

Ὣς φάτο λισσομένη· τῇ δ’ οὐκ ἐπεπείθετο θυμός.

αὖτις ἔπειτα πατὴρ μάκαρας θεοὺς αἰὲν ἐόντας 325

πάντας ἐπιπροΐαλλεν· ἀμοιβηδὶς δὲ κιόντες

κίκλησκον καὶ πολλὰ δίδον περικαλλέα δῶρα,

τιμάς θ’, ἅς κ’ ἐθέλοιτο μετ’ ἀθανάτοισιν ἑλέσθαι.

ἀλλ’ οὔ τις πεῖσαι δύνατο φρένας οὐδὲ νόημα

θυμῷ χωομένης· στερεῶς δ’ ἠναίνετο μύθους. 330



οὐ μὲν γάρ ποτ’ ἔφασκε θυώδεος Οὐλύμποιο

πρίν γ’ ἐπιβήσεσθαι, οὐ πρὶν γῆς καρπὸν ἀνήσειν,

πρὶν ἴδοι ὀφθαλμοῖσιν ἑὴν εὐώπιδα κούρην.

Αὐτὰρ ἐπεὶ τό γ’ ἄκουσε βαρύκτυπος εὐρύοπα Ζεὺς

εἰς Ἔρεβος πέμψε χρυσόῤῥαπιν Ἀργειφόντην, 335

ὄφρ’ Ἀίδην μαλακοῖσι παραιφάμενος ἐπέεσσιν

ἁγνὴν Περσεφόνειαν ὑπὸ ζόφου ἠερόεντος

ἐς φάος ἐξαγάγοι μετὰ δαίμονας, ὄφρα ἑ μήτηρ

ὀφθαλμοῖσιν ἰδοῦσα μεταλήξειε χόλοιο.

Ἑρμῆς δ’ οὐκ ἀπίθησεν, ἄφαρ δ’ ὑπὸ κεύθεα γαίης 340

ἐσσυμένως κατόρουσε λιπὼν ἕδος Οὐλύμποιο.

τέτμε δὲ τόν γε ἄνακτα δόμων ἔντοσθεν ἐόντα

ἥμενον ἐν λεχέεσσι σὺν αἰδοίῃ παρακοίτι

πόλλ’ ἀεκαζομένῃ μητρὸς πόθῳ· ἡ δ’ ἀποτηλοῦ

ἔργοις θεῶν μακάρων [……] μητίσετο βουλῇ. 345

ἀγχοῦ δ’ ἱστάμενος προσέφη κρατὺς Ἀργειφόντης·

Ἅιδη κυανοχαῖτα καταφθιμένοισιν ἀνάσσων

Ζεύς σε πατὴρ ἤνωγεν ἀγαυὴν Περσεφόνειαν

ἐξαγαγεῖν Ἐρέβευσφι μετὰ σφέας, ὄφρα ἑ μήτηρ

ὀφθαλμοῖσιν ἰδοῦσα χόλου καὶ μήνιος αἰνῆς 350

ἀθανάτοις παύσειεν· ἐπεὶ μέγα μήδεται ἔργον

φθῖσαι φῦλ’ ἀμενηνὰ χαμαιγενέων ἀνθρώπων

σπέρμ’ ὑπὸ γῆς κρύπτουσα, καταφθινύθουσα δὲ τιμὰς

ἀθανάτων· ἡ δ’ αἰνὸν ἔχει χόλον, οὐδὲ θεοῖσι

μίσγεται, ἀλλ’ ἀπάνευθε θυώδεος ἔνδοθι νηοῦ 355

ἧσται, Ἐλευσῖνος κραναὸν πτολίεθρον ἔχουσα.



Ὣς φάτο· μείδησεν δὲ ἄναξ ἐνέρων Ἀϊδωνεὺς

ὀφρύσιν, οὐδ’ ἀπίθησε Διὸς βασιλῆος ἐφετμῇς·

ἐσσυμένως δ’ ἐκέλευσε δαΐφρονι Περσεφονείῃ·

ἔρχεο Περσεφόνη παρὰ μητέρα κυανόπεπλον 360

ἤπιον ἐν στήθεσσι μένος καὶ θυμὸν ἔχουσα,

μηδέ τι δυσθύμαινε λίην περιώσιον ἄλλων·

οὔ τοι ἐν ἀθανάτοισιν ἀεικὴς ἔσσομ’ ἀκοίτης

αὐτοκασίγνητος πατρὸς Διός· ἔνθα δ’ ἐοῦσα

δεσπόσσεις πάντων ὁπόσα ζώει τε καὶ ἕρπει, 365

τιμὰς δὲ σχήσησθα μετ’ ἀθανάτοισι μεγίστας,

τῶν δ’ ἀδικησάντων τίσις ἔσσεται ἤματα πάντα

οἵ κεν μὴ θυσίαισι τεὸν μένος ἱλάσκωνται

εὐαγέως ἔρδοντες, ἐναίσιμα δῶρα τελοῦντες.

Ὣς φάτο· γήθησεν δὲ περίφρων Περσεφόνεια, 370

καρπαλίμως δ’ ἀνόρουσ’ ὑπὸ χάρματος· αὐτὰρ ὅ γ’ αὐτὸς

ῥοιῆς κόκκον ἔδωκε φαγεῖν μελιηδέα λάθρῃ

ἀμφὶ ἓ νωμήσας, ἵνα μὴ μένοι ἤματα πάντα

αὖθι παρ’ αἰδοίῃ Δημήτερι κυανοπέπλῳ.

ἵππους δὲ προπάροιθεν ὑπὸ χρυσέοισιν ὄχεσφιν 375

ἔντυεν ἀθανάτους Πολυσημάντωρ Ἀϊδωνευς.

ἡ δ’ ὀχέων ἐπέβη, πάρα δὲ κρατὺς Ἀργειφόντης

ἡνία καὶ μάστιγα λαβὼν μετὰ χερσὶ φίλῃσι

σεῦε διὲκ μεγάρων· τὼ δ’ οὐκ ἀέκοντε πετέσθην.

ῥίμφα δὲ μακρὰ κέλευθα διήνυσαν, οὐδὲ θάλασσα 380

οὔθ’ ὕδωρ ποταμῶν οὔτ’ ἄγκεα ποιήεντα

ἵππων ἀθανάτων οὔτ’ ἄκριες ἔσχεθον ὁρμήν,

ἀλλ’ ὑπὲρ αὐτάων βαθὺν ἠέρα τέμνον ἰόντες.

στῆσε δ’ ἄγων ὅθι μίμνεν ἐυστέφανος Δημήτηρ,

νηοῖο προπάροιθε θυώδεος· ἡ δὲ ἰδοῦσα 385



ἤϊξ’ ἠΰτε μαινὰς ὄρος κάτα δάσκιον ὕλῃς.

Περσεφόνῃ δ’ ἑτέρ[ωθεν ἐπεὶ ἴδεν ὄμματα καλὰ]

μητρὸς ἑῆς κατ’ [ἄρ’ ἥ γ’ ὄχεα προλιποῦσα καὶ ἵππους]

ἆλτο θέει[ν, δειρῇ δέ οἱ ἔμπεσε ἀμφιχυθεῖσα·]

τῇ δὲ [φίλην ἔτι παῖδα ἑῇς μετὰ χερσὶν ἐχούσῃ] 390

α[ἶψα δόλον θυμός τιν’ ὀΐσατο, τρέσσε δ’ ἄρ’ αἰνῶς]

πα[υ]ομ[ένη φιλότητος, ἄφαρ δ’ ἐρεείνετο μύθῳ·]

Τέκνον μή ῥά τί μοι σ[ύ γε πάσσαο νέρθεν ἐοῦσα]

βρώμης; ἐξαύδα, [μὴ κεῦθ’, ἵνα εἴδομεν ἄμφω·]

ὣς μὲν γάρ κ’ ἀνιοῦσα π[αρὰ στυγεροῦ Ἀΐδαο] 395

καὶ παρ’ ἐμοὶ καὶ πατρὶ κελ[αινεφέϊ Κρονίωνι]

ναιετάοις πάντεσσι τετιμ[ένη ἀθανάτοι]σιν.

εἰ δέ, πτᾶσα πάλιν [σύ γ’] ἰοῦσ’ ὑπ[ὸ κεύθεσι γαίης]

οἰκήσεις ὡρέων τρίτατον μέρ[ος εἰς ἐνιαυτόν,]

τὰς δὲ δύω παρ’ ἐμοί τε καὶ [ἄλλοις ἀθανά]τοισιν. 400

ὁππότε δ’ ἄνθεσι γαῖ’ εὐώδε[σιν] ἠαρινο[ῖσι]

παντοδαποῖς θάλλει, τότ’ ἀπὸ ζόφου ἠερόεντος

αὖτις ἄνει μέγα θαῦμα θεοῖς θνητοῖς τ’ ἀνθρώποις.

[εἶπε δὲ πῶς σ’ ἥρπαξεν ὑπὸ ζόφον ἠερόεντα] 403α

καὶ τίνι σ’ ἐξαπάτησε δόλῳ κρατερ[ὸς Πολυδ]έγμων;

Τὴν δ’ αὖ Περσεφόνη περικαλλὴς ἀντίον ηὔδα· 405

τοιγὰρ ἐγώ τοι μῆτερ ἐρέω νημερτέα πάντα·

εὖτέ μοι Ἑρμῆς ἦ[λθ]’ ἐριούνιος ἄγγελος ὠκὺς

πὰρ πατέρος Κρονίδαο καὶ ἄλλων οὐρανιώνων



ἐλθεῖν ἐξ Ἐρέβευς, ἵνα μ’ ὀφθαλμοῖσιν ἰδοῦσα

λήξαις ἀθανάτοισι χόλου καὶ μήνιος αἰνῆς, 410

αὐτὰρ ἐγὼν ἀνόρουσ’ ὑπὸ χάρματος, αὐτὰρ ὁ λάθρῃ

ἔμβαλέ μοι ῥοιῆς κόκκον, μελιηδέ’ ἐδωδήν,

ἄκουσαν δὲ βίῃ με προσηνάγκασσε πάσασθαι.

ὡς δέ μ’ ἀναρπάξας Κρονίδεω πυκινὴν διὰ μῆτιν

ᾤχετο πατρὸς ἐμοῖο φέρων ὑπὸ κεύθεα γαίης 415

ἐξερέω καὶ πάντα διίξομαι ὡς ἐρεείνεις.

ἡμεῖς μὲν μάλα πᾶσαι ἀν’ ἱμερτὸν λειμῶνα,

Λευκίππη Φαινώ τε καὶ Ἠλέκτρη καὶ Ἰάνθη

καὶ Μελίτη Ἰάχη τε Ῥόδειά τε Καλλιρόη τε

Μηλόβοσίς τε Τύχη τε καὶ Ὠκυρόη καλυκῶπις 420

Χρυσηΐς τ’ Ἰάνειρά τ’ Ἀκάστη τ’ Ἀδμήτη τε

καὶ Ῥοδόπη Πλουτώ τε καὶ ἱμερόεσσα Καλυψὼ

καὶ Στὺξ Οὐρανίη τε Γαλαξαύρη τ’ ἐρατεινὴ

Παλλάς τ’ ἐγρεμάχη καὶ Ἄρτεμις ἰοχέαιρα

παίζομεν ἠδ’ ἄνθεα δρέπομεν χείρεσσ’ ἐρόεντα, 425

μίγδα κρόκον τ’ ἀγανὸν καὶ ἀγαλλίδας ἠδ’ ὑάκινθον

καὶ ῥοδέας κάλυκας καὶ λείρια, θαῦμα ἰδέσθαι,

νάρκισσόν θ’ ὃν ἔφυσ’ ὥς περ κρόκον εὐρεῖα χθών.

αὐτὰρ ἐγὼ δρεπόμην περὶ χάρματι· γαῖα δ’ ἔνερθε



χώρησεν, τῇ δ’ ἔκθορ’ ἄναξ κρατερὸς πολυδέγμων. 430

βῆ δὲ φέρων ὑπὸ γαῖαν ἐν ἅρμασι χρυσείοισι

πόλλ’ ἀεκαζομένην, ἐβόησα δ’ ἄρ’ ὄρθια φωνῇ.

ταῦτά τοι ἀχνυμένη περ ἀληθέα πάντ’ ἀγορεύω.

Ὣς τότε μὲν πρόπαν ἦμαρ ὁμόφρονα θυμὸν ἔχουσαι

πολλὰ μάλ’ ἀλλήλων κραδίην καὶ θυμὸν ἴαινον 435

ἀμφαγαπαζόμεναι, ἀχέων δ’ ἀπεπαύετο θυμός.

γηθοσύνας δὲ δέχοντο παρ’ ἀλλήλων ἔδιδ[όν τε.]

τῇσιν δ’ ἐγγύθεν ἦλθ’ Ἑκάτη λιπαροκρήδεμνος,

πολλὰ δ’ ἄρ’ ἀμφαγάπησε κόρην Δημήτερος ἁγνής·

ἐκ τοῦ οἱ πρόπολος καὶ ὀπάων ἔπλετ’ ἄνασσα. 440

ταῖς δὲ μέτάγγελον ἧκε βαρύκτυπος εὐρύοπα Ζεὺς

Ῥείην ἠΰκομον ἢν μητέρα κυανόπεπλον

ἀξέμεναι μετὰ φῦλα θεῶν, ὑπέδεκτο δὲ τιμὰς

δωσέμεν, ἅς κεν ἕλοιτο μετ’ ἀθανάτοισι θεοῖσι·

νεῦσε δέ οἱ κούρην ἔτεος περιτελλομένοιο 445

τὴν τριτάτην μὲν μοῖραν ὑπὸ ζόφον ἠερόεντα,

τὰς δὲ δύω παρὰ μητρὶ καὶ ἄλλοις ἀθανάτοισιν.

ὣς ἔφατ’· οὐδ’ ἀπίθησε θεὰ Διὸς ἀγγελιάων.

ἐσσυμένως δ’ ἤϊξε κατ’ Οὐλύμποιο καρήνων,

εἰς δ’ ἄρα Ῥάριον ἷξε, φερέσβιον οὖθαρ ἀρούρης 450

τὸ πρίν, ἀτὰρ τότε γ’ οὔ τι φερέσβιον, ἀλλὰ ἕκηλον

ἑστήκει πανάφυλλον· ἔκευθε δ’ ἄρα κρῖ λευκὸν

μήδεσι Δήμητρος καλλισφύρου· αὐτὰρ ἔπειτα

μέλλεν ἄφαρ ταναοῖσι κομήσειν ἀσταχύεσσιν

ἦρος ἀεξομένοιο, πέδῳ δ’ ἄρα πίονες ὄγμοι 455

βρισέμεν ἀσταχύων, τὰ δ’ ἐν ἐλλεδανοῖσι δεδέσθαι.

ἔνθ’ ἐπέβη πρώτιστον ἀπ’ αἰθέρος ἀτρυγέτοιο·

ἀσπασίως δ’ ἴδον ἀλλήλας, κεχάρηντο δὲ θυμῷ.

τὴν δ’ ὧδε προσέειπε Ῥέη λιπαροκρήδεμνος·



Δεῦρο τέκος, καλέει σε βαρύκτυπος εὐρύοπα Ζεὺς 460

ἐλθέμεναι μετὰ φῦλα θεῶν, ὑπέδεκτο δὲ τιμὰς

[δωσέμεν, ἅς κ’ ἐθέλῃσθα] μετ’ ἀθανάτοισι θεοῖσι.

[νεῦσε δέ σοι κούρην ἔτεος π]εριτελλομένοιο

[τὴν τριτάτην μὲν μοῖραν ὑπὸ ζόφον ἠ]ερόεντα,

[τὰς δὲ δύω παρὰ σοί τε καὶ ἄλλοις] ἀθανάτοισιν. 465

[ὣς ἄρ’ ἔφη τελέ]εσθαι· ἑῷ δ’ ἐπένευσε κάρητι.

[ἀλλ’ ἴθι τέκνον] ἐμὸν καὶ πείθεο, μηδέ τι λίην

ἀ[ζηχὲς μεν]έαινε κελαινεφέϊ Κρονίωνι·

α[ἶψα δὲ κα]ρπὸν ἄεξε φερέσβιον ἀνθρώποισιν.

Ὣ[ς ἔφατ’, οὐ]δ’ ἀπίθησεν ἐϋστέφανος Δημήτηρ, 470

αἶψα δὲ καρπὸν ἀνῆκεν ἀρουράων ἐριβώλων·

πᾶσα δὲ φύλλοισίν τε καὶ ἄνθεσιν εὐρεῖα χθὼν

ἔβρισ’· ἡ δὲ κιοῦσα θεμιστοπόλοις βασιλεῦσι

δ[εῖξε,] Τριπτολέμῳ τε Διοκλεῖ τε πληξίππῳ,

Εὐμόλπου τε βίῃ Κελεῷ θ’ ἡγήτορι λαῶν, 475

δρησμοσύνην θ’ ἱερῶν καὶ ἐπέφραδεν ὄργια πᾶσι,

Τριπτολέμῳ τε Πολυξείνῳ, τ’, ἐπὶ τοῖς δὲ Διοκλεῖ,

σεμνά, τά τ’ οὔ πως ἔστι παρεξ[ίμ]εν [οὔτε πυθέσθαι.]

οὔτ’ ἀχέειν· μέγα γάρ τι θεῶν σέβας ἰσχάνει αὐδήν.

ὄλβιος ὃς τάδ’ ὄπωπεν ἐπιχθονίων ἀνθρώπων· 480

ὃς δ’ ἀτελὴς ἱερῶν ὅς τ’ ἄμμορος, οὔποθ’ ὁμοίων

αἶσαν ἔχει φθίμενός περ ὑπὸ ζόφῳ εὐρώεντι.

Αὐτὰρ ἐπεὶ δὴ πάνθ’ ὑπεθήκατο δῖα θεάων,

βάν ῥ’ ἴμεν Οὔλυμπον δὲ θεῶν μεθ’ ὁμήγυριν ἄλλων.

ἔνθα δὲ ναιετάουσι παραὶ Διὶ τερπικεραύνῳ 485



σεμναί τ’ αἰδοῖαι τε· μέγ’ ὄλβιος, ὅν τιν’ ἐκεῖναι

προφρονέως φίλωνται ἐπιχθονίων ἀνθρώπων·

αἶψα δέ οἱ πέμπουσιν ἐφέστιον ἐς μέγα δῶμα

Πλοῦτον, ὃς ἀνθρώποις ἄφενος θνητοῖσι δίδωσιν.

Ἀλλ’ ἄγ’ Ἐλευσῖνος θυοέσσης δῆμον ἔχουσαι 490

καὶ Πάρον ἀμφιρύτην Ἀντρῶνά τε πετρήεντα,

πότνια ἀγλαόδωρ’ ὡρηφόρε Δηοῖ ἄνασσα

αὐτὴ καὶ κούρη περικαλλὴς Περσεφόνεια

πρόφρονες ἀντ’ ὠδῆς βίοτον θυμήρε’ ὀπάζειν.

αὐτὰρ ἐγὼ καὶ σεῖο καὶ ἄλλης μνήσομ’ ἀοιδῆς. 495





Ὁμηρικοὶ ὕμνοι

Εἰς Ἀπόλλωνα

Ακούστε το κείμενο (βοήθεια | πληροφορίες)





Μνήσομαι οὐδὲ λάθωμαι Ἀπόλλωνος ἑκάτοιο,

ὅν τε θεοὶ κατὰ δῶμα Διὸς τρομέουσιν ἰόντα·

καί ῥά τ’ ἀναΐσσουσιν ἐπὶ σχεδὸν ἐρχομένοιο

πάντες ἀφ’ ἑδράων, ὅτε φαίδιμα τόξα τιταίνει.

Λητὼ δ’ οἴη μίμνε παραὶ Διὶ τερπικεραύνῳ, 5

ἥ ῥα βιόν τ’ ἐχάλασσε καὶ ἐκλήισσε φαρέτρην,

καί οἱ ἀπ’ ἰφθίμων ὤμων χείρεσσιν ἑλοῦσα

τόξα κατεκρέμασε πρὸς κίονα πατρὸς ἑοῖο

πασσάλου ἐκ χρυσέου· τὸν δ’ ἐς θρόνον εἷσεν ἄγουσα.

τῷ δ’ ἄρα νέκταρ ἔδωκε πατὴρ δέπαϊ χρυσείῳ 10

δεικνύμενος φίλον υἱόν, ἔπειτα δὲ δαίμονες ἄλλοι

ἔνθα καθίζουσιν χαίρει δέ τε πότνια Λητώ,

οὕνεκα τοξοφόρον καὶ καρτερὸν υἱὸν ἔτικτεν.



χαῖρε μάκαιρ’ ὦ Λητοῖ, ἐπεὶ τέκες ἀγλαὰ τέκνα

Ἀπόλλωνά τ’ ἄνακτα καὶ Ἄρτεμιν ἰοχέαιραν, 15

τὴν μὲν ἐν Ὀρτυγίῃ, τὸν δὲ κραναῇ ἐνὶ Δήλῳ,

κεκλιμένη πρὸς μακρὸν ὄρος καὶ Κύνθιον ὄχθον,

ἀγχοτάτω φοίνικος, ἐπ’ Ἰνωποῖο ῥεέθροις.

Πῶς τ’ ἄρ σ’ ὑμνήσω πάντως εὔυμνον ἐόντα;

πάντη γάρ τοι, Φοῖβε, νόμοι βεβλήαται ᾠδῆς, 20

ἠμὲν ἀν’ ἤπειρον πορτιτρόφον ἠδ’ ἀνὰ νήσους.

πᾶσαι δὲ σκοπιαί τοι ἅδον καὶ πρώονες ἄκροι

ὑψηλῶν ὀρέων ποταμοί θ’ ἅλαδε προρέοντες,

ἀκταί τ’ εἰς ἅλα κεκλιμέναι λιμένες τε θαλάσσης.

ἦ ὥς σε πρῶτον Λητὼ τέκε χάρμα βροτοῖσι, 25

κλινθεῖσα πρὸς Κύνθου ὄρος κραναῇ ἐνὶ νήσῳ

Δήλῳ ἐν ἀμφιρύτῃ; ἑκάτερθε δὲ κῦμα κελαινὸν

ἐξῄει χέρσονδε λιγυπνοίοις ἀνέμοισιν·

ἔνθεν ἀπορνύμενος πᾶσι θνητοῖσιν ἀνάσσεις.

ὅσσους Κρήτη τ’ ἐντὸς ἔχει καὶ δῆμος Ἀθηνῶν 30

νῆσός τ’ Αἰγίνη ναυσικλειτή τ’ Εὔβοια

Αἰγαί τ’ Εἰρεσίαι τε καὶ ἀγχιάλη Πεπάρηθος

Θρηίκιός τ’ Ἀθόως καὶ Πηλίου ἄκρα κάρηνα

Θρηικίη τε Σάμος Ἴδης τ’ ὄρεα σκιόεντα

Σκῦρος καὶ Φώκαια καὶ Αὐτοκάνης ὄρος αἰπὺ 35



Ἴμβρος τ’ εὐκτιμένη καὶ Λῆμνος ἀμιχθαλόεσσα

Λέσβος τ’ ἠγαθέη Μάκαρος ἕδος Αἰολίωνος

καὶ Χίος, ἣ νήσων λιπαρωτάτη εἰν ἁλὶ κεῖται,

παιπαλόεις τε Μίμας καὶ Κωρύκου ἄκρα κάρηνα

καὶ Κλάρος αἰγλήεσσα καὶ Αἰσαγέης ὄρος αἰπὺ 40

καὶ Σάμος ὑδρηλὴ Μυκάλης τ’ αἰπεινὰ κάρηνα

Μίλητός τε Κόως τε, πόλις Μερόπων ἀνθρώπων,

καὶ Κνίδος αἰπεινὴ καὶ Κάρπαθος ἠνεμόεσσα

Νάξος τ’ ἠδὲ Πάρος Ῥήναιά τε πετρήεσσα,

τόσσον ἔπ’ ὠδίνουσα Ἑκηβόλον ἵκετο Λητώ, 45

εἴ τίς οἱ γαιέων υἱεῖ θέλοι οἰκία θέσθαι.

αἳ δὲ μάλ’ ἐτρόμεον καὶ ἐδείδισαν, οὐδέ τις ἔτλη

Φοῖβον δέξασθαι καὶ πιοτέρη περ ἐοῦσα

πρίν γ’ ὅτε δή ῥ’ ἐπὶ Δήλου ἐβήσατο πότνια Λητώ,

καί μιν ἀνειρομένη ἔπεα πτερόεντα προσηύδα· 50

Δῆλ’ εἰ γάρ κ’ ἐθέλοις ἕδος ἔμμεναι υἷος ἐμοῖο

Φοίβου Ἀπόλλωνος, θέσθαι τ’ ἔνι πίονα νηόν·

ἄλλος δ’ οὔτις σεῖό ποθ’ ἅψεται, οὐδέ σε λήσει,

οὐδ’ εὔβων σέ γ’ ἔσεσθαι ὀίομαι οὔτ’ εὔμηλον,

οὐδὲ τρύγην οἴσεις, οὔτ’ ἂρ φυτὰ μυρία φύσεις. 55



αἶ δέ κ’ Ἀπόλλωνος ἑκαέργου νηὸν ἔχῃσθα,

ἄνθρωποί τοι πάντες ἀγινήσουσ’ ἑκατόμβας

ἐνθάδ’ ἀγειρόμενοι, κνίσση δέ τοι ἄσπετος αἰεὶ

δημοῦ ἀναΐξει, βοσκήσεις θ’ οἵ κέ σ’ ἔχωσι

χειρὸς ἀπ’ ἀλλοτρίης, ἐπεὶ οὔ τοι πῖαρ ὑπ’ οὖδας. 60

Ὣς φάτο· χαῖρε δὲ Δῆλος, ἀμειβομένη δὲ προσηύδα·

Λητοῖ κυδίστη θύγατερ μεγάλου Κοίοιο,

ἀσπασίη κεν ἐγώ γε γονὴν ἑκάτοιο ἄνακτος

δεξαίμην· αἰνῶς γὰρ ἐτήτυμόν εἰμι δυσηχὴς

ἀνδράσιν, ὧδε δέ κεν περιτιμήεσσα γενοίμην. 65

ἀλλὰ τόδε τρομέω Λητοῖ ἔπος, οὐδέ σε κεύσω·

λίην γάρ τινά φασιν ἀτάσθαλον Ἀπόλλωνα

ἔσσεσθαι, μέγα δὲ πρυτανευσέμεν ἀθανάτοισι

καὶ θνητοῖσι βροτοῖσιν ἐπὶ ζείδωρον ἄρουραν.

τῷ ῥ’ αἰνῶς δείδοικα κατὰ φρένα καὶ κατὰ θυμὸν 70

μὴ ὁπότ’ ἂν τὸ πρῶτον ἴδῃ φάος ἠελίοιο

νῆσον ἀτιμήσας, ἐπεὶ ἦ κραναήπεδός εἰμι,

ποσσὶ καταστρέψας ὤσῃ ἁλὸς ἐν πελάγεσσιν.

ἔνθ’ ἐμὲ μὲν μέγα κῦμα κατὰ κρατὸς ἅλις αἰεὶ

κλύσσει ὁ δ’ ἄλλην γαῖαν ἀφίξεται ἥ κεν ἅδῃ οἱ 75

τεύξασθαι νηόν τε καὶ ἄλσεα δενδρήεντα·

πουλύποδες δ’ ἐν ἐμοὶ θαλάμας φῶκαί τε μέλαιναι



οἰκία ποιήσονται ἀκηδέα, χήτεϊ λαῶν·

ἀλλ’ εἴ μοι τλαίης γε, θεά, μέγαν ὅρκον ὀμόσσαι,

ἐνθάδε μιν πρῶτον τεύξειν περικαλλέα νηὸν 80

ἔμμεναι ἀνθρώπων χρηστήριον, αὐτὰρ ἔπειτα

[τεύξασθαι νηούς τε καὶ ἄλσεα δενδρηέντα]

πάντας ἐπ’ ἀνθρώπους, ἐπεὶ ἦ πολυώνυμος ἔσται.

Ὣς ἄρ ἔφη Λητὼ δὲ θεῶν μέγαν ὅρκον ὄμοσσεν·

ἴστω νῦν τάδε γαῖα καὶ οὐρανὸς εὐρὺς ὕπερθεν

καὶ τὸ κατειβόμενον Στυγὸς ὕδωρ, ὅστε μέγιστος 85

ὅρκος δεινότατός τε πέλει μακάρεσσι θεοῖσιν·

ἦ μὴν Φοίβου τῇδε θυώδης ἔσσεται αἰεὶ

βωμὸς καὶ τέμενος, τίσει δέ σέ γ’ ἔξοχα πάντων.

Αὐτὰρ ἐπεί ῥ’ ὄμοσέν τε τελεύτησέν τε τὸν ὅρκον,

Δῆλος μὲν μάλα χαῖρε γόνῳ ἑκάτοιο ἄνακτος, 90

Λητὼ δ’ ἐννῆμάρ τε καὶ ἐννέα νύκτας ἀέλπτοις

ὠδίνεσσι πέπαρτο. θεαὶ δ’ ἔσαν ἔνδοθι πᾶσαι

ὅσσαι ἄρισται ἔσαν, Διώνη τε Ῥείη τε

Ἰχναίη τε Θέμις καὶ ἀγάστονος Ἀμφιτρίτη,

ἄλλαι τ’ ἀθάναται, νόσφιν λευκωλένου Ἥρης· 95

ἧστο γὰρ ἐν μεγάροισι Διὸς νεφεληγερέταο

μούνη δ’ οὐκ ἐπέπυστο μογοστόκος Εἰλείθυια

ἧστο γὰρ ἄκρῳ Ὀλύμπῳ ὑπὸ χρυσέοισι νέφεσσιν

Ἥρης φραδμοσύνης λευκωλένου, ἥ μιν ἔρυκε

ζηλοσύνῃ, ὅτ’ ἄρ’ υἱὸν ἀμύμονά τε κρατερόν τε 100

Λητὼ τέξεσθαι καλλιπλόκαμος τότ’ ἔμελλεν.

Αἱ δ’ Ἶριν προὔπεμψαν ἐυκτιμένης ἀπὸ νήσου

ἀξέμεν Εἰλείθυιαν, ὑποσχόμεναι μέγαν ὅρμον

χρυσείοισι λίνοισιν ἐερμένον, ἐννεάπηχυν·



νόσφιν δ’ ἤνωγον καλέειν λευκωλένου Ἥρης 105

μή μιν ἔπειτ’ ἐπέεσσιν ἀποστρέψειεν ἰοῦσαν.

αὐτὰρ ἐπεὶ τό γ’ ἄκουσε ποδήνεμος ὠκέα Ἶρις

βῆ ῥα θέειν, ταχέως δὲ διήνυσε πᾶν τὸ μεσηγύ.

αὐτὰρ ἐπεί ῥ’ ἵκανε θεῶν ἕδος, αἰπὺν Ὄλυμπον

αὐτίκ’ ἄρ’ Εἰλείθυιαν ἀπὲκ μεγάροιο θύραζε 110

ἐκπροκαλεσσαμένη ἔπεα πτερόεντα προσηύδα

πάντα μάλ’, ὡς ἐπέτελλον Ὀλύμπια δώματ’ ἔχουσαι.

τῇ δ’ ἄρα θυμὸν ἔπειθεν ἐνὶ στήθεσσι φίλοισι,

βὰν δὲ ποσὶ τρήρωσι πελειάσιν ἴθμαθ’ ὁμοῖαι.

εὖτ’ ἐπὶ Δήλου ἔβαινε μογοστόκος Εἰλείθυια, 115

τὴν τότε δὴ τόκος εἷλε, μενοίνησεν δὲ τεκέσθαι.

ἀμφὶ δὲ φοίνικι βάλε πήχεε, γοῦνα δ’ ἔρεισε

λειμῶνι μαλακῷ, μείδησε δὲ γαῖ’ ὑπένερθεν·

ἐκ δ’ ἔθορε πρὸ φόωσδε θεαὶ δ’ ὀλόλυξαν ἅπασαι.

ἔνθα σὲ ἤιε Φοῖβε θεαὶ λόον ὕδατι καλῷ 120

ἁγνῶς καὶ καθαρῶς, σπάρξαν δ’ ἐν φάρεϊ λευκῷ,

λεπτῷ νηγατέῳ· περὶ δὲ χρύσεον στρόφον ἧκαν.

οὐδ’ ἄρ’ Ἀπόλλωνα χρυσάορα θήσατο μήτηρ,

ἀλλὰ Θέμις νέκταρ τε καὶ ἀμβροσίην ἐρατεινὴν

ἀθανάτῃσιν χερσὶν ἐπήρξατο· χαῖρε δὲ Λητὼ 125

οὕνεκα τοξοφόρον καὶ καρτερὸν υἱὸν ἔτικτεν.

Αὐτὰρ ἐπεὶ δὴ Φοῖβε κατέβρως ἄμβροτον εἶδαρ,

οὔ σέ γ’ ἔπειτ’ ἴσχον χρύσεοι στρόφοι ἀσπαίροντα,

οὐδ’ ἔτι δέσματ’ ἔρυκε, λύοντο δὲ πείρατα πάντα.

αὐτίκα δ’ ἀθανάτῃσι μετηύδα Φοῖβος Ἀπόλλων· 130



εἴη μοι κίθαρίς τε φίλη καὶ καμπύλα τόξα,

χρήσω δ᾽ ἀνθρώποισι Διὸς νημερτέα βουλήν.

Ὣς εἰπὼν ἐβίβασκεν ἐπὶ χθονὸς εὐρυοδείης

Φοῖβος ἀκερσεκόμης ἑκατηβόλος· αἱ δ᾽ ἄρα πᾶσαι

θάμβεον ἀθάναται χρυσῷ δ᾽ ἄρα Δῆλος ἅπασα 135

[βεβρίθει, καθορῶσα Διὸς Λητοὺς τε γενέθλην,

γηθοσύνῃ ὅτι μιν θεὸς εἵλετο οἰκία θέσθαι

νήσων ἠπείρου τε, φίλησε δὲ κηρόθι μᾶλλον.]

ἤνθησ᾽, ὡς ὅτε τε ῥίον οὔρεος ἄνθεσιν ὕλης.

Αὐτὸς δ᾽ ἀργυρότοξε ἄναξ ἑκατηβόλ᾽ Ἄπολλον, 140

ἄλλοτε μέν τ᾽ ἐπὶ Κύνθου ἐβήσαο παιπαλόεντος,

ἄλλοτε δ᾽ ἂν νήσους τε καὶ ἀνέρας ἠλάσκαζες.

πολλοί τοι νηοί τε καὶ ἄλσεα δενδρήεντα,

πᾶσαι δὲ σκοπιαί τε φίλαι καὶ πρώονες ἄκροι

ὑψηλῶν ὀρέων, ποταμοί θ᾽ ἅλαδε προρέοντες· 145

ἀλλὰ σὺ Δήλῳ Φοῖβε μάλιστ᾽ ἐπιτέρπεαι ἦτορ,

ἔνθα τοι ἑλκεχίτωνες Ἰάονες ἠγερέθονται

αὐτοῖς σὺν παίδεσσι καὶ αἰδοίῃς ἀλόχοισιν.

οἱ δέ σε πυγμαχίῃ τε καὶ ὀρχηθμῷ καὶ ἀοιδῇ

μνησάμενοι τέρπουσιν, ὅτ᾽ ἄν στήσωνται ἀγῶνα. 150

φαίη κ᾽ ἀθανάτους καὶ ἀγήρως ἔμμεναι αἰεὶ

ὃς τόθ᾽ ὑπαντιάσει᾽ ὅτ᾽ Ἰάονες ἀθρόοι εἶεν·



πάντων γάρ κεν ἴδοιτο χάριν, τέρψαιτο δὲ θυμὸν

ἄνδρας τ’ εἰσορόων καλλιζώνους τε γυναῖκας

νῆάς τ’ ὠκείας ἠδ’ αὐτῶν κτήματα πολλά. 155

πρὸς δὲ τόδε μέγα θαῦμα, ὅου κλέος οὔποτ’ ὀλεῖται,

κοῦραι Δηλιάδες Ἑκατηβελέταο θεράπναι·

αἵ τ’ ἐπεὶ ἂρ πρῶτον μὲν Ἀπόλλων’ ὑμνήσωσιν,

αὖτις δ’ αὖ Λητώ τε καὶ Ἄρτεμιν ἰοχέαιραν,

μνησάμεναι ἀνδρῶν τε παλαιῶν ἠδὲ γυναικῶν 160

ὕμνον ἀείδουσιν, θέλγουσι δὲ φῦλ’ ἀνθρώπων.

πάντων δ’ ἀνθρώπων φωνὰς καὶ βαμβαλιαστὺν

μιμεῖσθ’· ἴσασιν φαίη δέ κεν αὐτὸς ἕκαστος

φθέγγεσθ’ οὕτω σφιν καλὴ συνάρηρεν ἀοιδή.

ἀλλ’ ἄγεθ’ ἱλήκοι μὲν Ἀπόλλων Ἀρτέμιδι ξύν, 165

χαίρετε δ’ ὑμεῖς πᾶσαι· ἐμεῖο δὲ καὶ μετόπισθε

μνήσασθ’, ὁππότε κέν τις ἐπιχθονίων ἀνθρώπων

ἐνθάδ’ ἁνείρηται ξεῖνος ταλαπείριος ἐλθών·

ὦ κοῦραι, τίς δ’ ὔμμιν ἀνὴρ ἥδιστος ἀοιδῶν

ἐνθάδε πωλεῖται, καὶ τέῳ τέρπεσθε μάλιστα; 170

ὑμεῖς δ’ εὖ μάλα πᾶσαι ὑποκρίνασθαι ἀμφ’ ἡμέων·

τυφλὸς ἀνήρ, οἰκεῖ δὲ Χίῳ ἔνι παιπαλοέσσῃ,



τοῦ μᾶσαι μετόπισθεν ἀριστεύσουσιν ἀοιδαί.

ἡμεῖς δ’ ὑμέτερον κλέος οἴσομεν ὅσσον ἐπ’ αἶαν

ἀνθρώπων στρεφόμεσθα πόλεις εὖ ναιεταώσας· 175

οἱ δ’ ἐπὶ δὴ πείσονται, ἐπεὶ καὶ ἐτήτυμόν ἐστιν.

αὐτὰρ ἐγὼν οὐ λήξω ἑκηβόλον Ἀπόλλωνα

ὑμνέων ἀργυρότοξον ὃν ἠύκομος τέκε Λητώ.

ὦ ἄνα, καὶ Λυκίην καὶ Μῃονίην ἐρατεινὴν

καὶ Μίλητον ἔχεις ἔναλον πόλιν ἱμερόεσσαν, 180

αὐτὸς δ’ αὖ Δήλοιο περικλύστοιο μέγ’ ἀνάσσεις.

εἶσι δὲ φορμίζων Λητοῦς ἐρικυδέος υἱὸς

φόρμιγγι γλαφυρῇ πρὸς Πυθὼ πετρήεσσαν,

ἄμβροτα εἵματ’ ἔχων τεθυωμένα· τοῖο δὲ φόρμιγξ

χρυσέου ὑπὸ πλήκτρου καναχὴν ἔχει ἱμερόεσσαν. 185

ἔνθεν δὲ πρὸς Ὄλυμπον ἀπὸ χθονὸς ὥστε νόημα

εἶσι Διὸς πρὸς δῶμα θεῶν μεθ’ ὁμήγυριν ἄλλων·

αὐτίκα δ’ ἀθανάτοισι μέλει κίθαρις καὶ ἀοιδή·

Μοῦσαι μέν θ’ ἅμα πᾶσαι ἀμειβόμεναι ὀπὶ καλῇ

ὑμνεῦσίν ῥα θεῶν δῶρ’ ἄμβροτα ἠδ’ ἀνθρώπων 190

τλημοσύνας, ὅσ’ ἔχοντες ὑπ’ ἀθανάτοισι θεοῖσι

ζώουσ’ ἀφραδέες καὶ ἀμήχανοι, οὐδὲ δύνανται

εὑρέμεναι θανάτοιό τ’ ἄκος καὶ γήραος ἄλκαρ·

αὐτὰρ ἐυπλόκαμοι Χάριτες καὶ ἐύφρονες Ὧραι

Ἁρμονίη θ’ Ἥβη τε Διὸς θυγάτηρ τ’ Ἀφροδίτη 195

ὀρχεῦντ’ ἀλλήλων ἐπὶ καρπῷ χεῖρας ἔχουσαι·

τῇσι μὲν οὔτ’ αἰσχρὴ μεταμέλπεται οὔτ’ ἐλάχεια,

ἀλλὰ μάλα μεγάλη τε ἰδεῖν καὶ εἶδος ἀγητὴ

Ἄρτεμις ἰοχέαιρα ὁμότροφος Ἀπόλλωνι.

ἐν δ’ αὖ τῇσιν Ἄρης καὶ ἐύσκοπος Ἀργειφόντης 200



παίζουσ’· αὐτὰρ ὁ Φοῖβος Ἀπόλλων ἐγκιθαρίζει

καλὰ καὶ ὕψι βιβάς, αἴγλη δέ μιν ἀμφιφαείνει

μαρμαρυγαί τε ποδῶν καὶ ἐυκλώστοιο χιτῶνος.

οἱ δ’ ἐπιτέρπονται θυμὸν μέγαν εἰσορόωντες

Λητώ τε χρυσοπλόκαμος καὶ μητίετα Ζεὺς 205

υἷα φίλον παίζοντα μετ’ ἀθανάτοισι θεοῖσι.

πῶς τ’ ἄρ σ’ ὑμνήσω πάντως εὔυμνον ἐόντα;

ἠέ σ’ ἐνὶ μνηστῆρσιν ἀείδω καὶ φιλότητι

ὅππως μνωόμενος* ἔκιες Ἀζαντίδα κούρην

Ἴσχυ’ ἅμ’ ἀντιθέῳ Ἐλατιονίδη εὐίππῳ; 210

ἢ ἅμα Θόρβαντι Τριοπέῳ γένος, ἢ ἅμ’ Ἐρευθεῖ;

ἢ ἅμα Λευκίππῳ καὶ Λευκίπποιο δάμαρτι

πεζός, ὀ δ’ ἵπποισιν· οὐ μὴν Τρίοπός γ’ ἐνέλειπεν.

ἢ ὡς τὸ πρῶτον χρηστήριον ἀνθρώποισι

ζητεύων κατὰ γαῖαν ἔβης, ἑκατηβόλ’ Ἄπολλον; 215

Πιερίην μὲν πρῶτον ἀπ’ Οὐλύμποιο κατῆλθες·

Λέκτον τ’ ἠμαθοέντα παρέστιχες ἠδ’ Αἰνιῆνας

καὶ διὰ Περραιβούς· τάχα δ’ εἰς Ἰαωλκὸν ἵκανες,

Κηναίου τ’ ἐπέβης ναυσικλειτῆς Εὐβοίης·

στῆς δ’ ἐπὶ Ληλάντῳ πεδίῳ, τό τοι οὐχ ἅδε θυμῷ 220

τεύξασθαι νηόν τε καὶ ἄλσεα δενδρήεντα.



ἔνθεν δ’ Εὔριπον διαβὰς ἑκατηβόλ’ Ἄπολλον

βῆς ἄν’ ὄρος ζάθεον χλωρόν· τάχα δ’ ἷξες ἀπ’ αὐτοῦ

ἐς Μυκαλησσὸν ἰὼν καὶ Τευμησσὸν λεχεποίην.

Θήβης δ’ εἰσαφίκανες ἕδος καταειμένον ὕλη· 225

οὐ γάρ πώ τις ἔναιε βροτῶν ἱερῇ ἐνὶ Θήβῃ,

οὐδ’ ἄρα πω τότε γ’ ἦσαν ἀταρπιτοὶ οὐδὲ κέλευθοι

Θήβης ἂμ πεδίον πυρηφόρον, ἀλλ’ ἔχεν ὕλη.

ἔνθεν δὲ προτέρω ἔκιες ἑκατηβόλ’ Ἄπολλον,

Ὀγχηστὸν δ’ ἷξες Ποσιδήϊον ἀγλαὸν ἄλσος· 230

ἔνθα νεοδμὴς πῶλος ἀναπνέει ἀχθόμενός περ

ἕλκων ἅρματα καλά, χαμαὶ δ’ ἐλατὴρ ἀγαθός περ

ἐκ δίφροιο θορὼν ὁδὸν ἔρχεται· οἱ δὲ τέως μὲν

κείν’ ὄχεα κροτέουσι ἀνακτορίην ἀφιέντες.

εἰ δέ κεν ἅρματ’ ἀγῇσιν ἐν ἄλσεϊ δενδρήεντι, 235

ἵππους μὲν κομέουσι, τὰ δὲ κλίναντες ἐῶσιν·

ὣς γὰρ τὰ πρώτισθ’ ὁσίη γένεθ’· οἳ δὲ ἄνακτι

εὔχονται, δίφρον δὲ θεοῦ τότε μοῖρα φυλάσσει.

ἔνθεν δὲ προτέρω ἔκιες, ἑκατηβόλ’ Ἄπολλον·

Κηφισσὸν δ’ ἄρ’ ἔπειτα κιχήσαο καλλιρέεθρον, 240

ὅς τε Λιλαίηθεν προχέει καλλίρροον ὕδωρ·

τὸν διαβὰς Ἑκάεργε καὶ Ὠκαλέην πολύπυργον

ἔνθεν ἄρ’ εἰς Ἁλίαρτον ἀφίκεο ποιήεντα.

βῆς δ’ ἐπὶ Τελφούσης· τόθι τοι ἅδε χῶρος ἀπήμων

τεύξασθαι νηόν τε καὶ ἄλσεα δενδρήεντα. 245



στῆς δὲ μάλ’ ἄγχ’ αὐτῆς καὶ μιν πρὸς μῦθον ἔειπες·

Τελφοῦσ’ ἐνθάδε δὴ φρονέω περικαλλέα νηὸν

ἀνθρώπων τεῦξαι χρηστήριον, οἵτε μοι αἰεὶ

ἐνθάδ’ ἀγινήσουσι τεληέσσας ἑκατόμβας,

ἠμὲν ὅσοι Πελοπόννησον πίειραν ἔχουσιν 250

ἠδ’ ὅσοι Εὐρώπην τε καὶ ἀμφιρύτας κατὰ νήσους,

χρησόμενοι· τοῖσιν δέ κ’ ἐγὼ νημερτέα βουλὴν

πᾶσι θεμιστεύοιμι χρέων ἐνὶ πίονι νηῷ.

Ὣς εἰπὼν διέθηκε θεμείλια Φοῖβος Ἀπόλλων

εὐρέα καὶ μάλα μακρὰ διηνεκές· ἣ δὲ ἰδοῦσα 255

Τελφοῦσα κραδίην ἐχολώσατο εἶπέ τε μῦθον·

Φοῖβε ἄναξ ἑκάεργε ἔπος τί τοι ἐν φρεσὶ θήσω,

ἐνθάδ’ ἐπεὶ φρονέεις τεῦξαι περικαλλέα νηὸν

ἔμμεναι ἀνθρώποις χρηστήριον, οἵτε τοι αἰεὶ

ἐνθάδ’ ἀγινήσουσι τεληέσσας ἑκατόμβας· 260

ἀλλ’ ἔκ τοι ἐρέω, σὺ δ’ ἐνὶ φρεσὶ βάλλεο σῇσι·

πημανέει σ’ αἰεὶ κτύπος ἵππων ὠκειάων

ἀρδόμενοί τ’ οὐρῆες ἐμῶν ἱερῶν ἀπὸ πηγέων·

ἔνθα τις ἀνθρώπων βουλήσεται εἰσοράασθαι

ἅρματά τ’ εὐποίητα καὶ ὠκυπόδων κτύπον ἵππων 265

ἢ νηόν τε μέγαν καὶ κτήματα πόλλ’ ἐνεόντα.

ἀλλ’ εἰ δή τι πίθοιο, σὺ δὲ κρείσσων καὶ ἀρείων

ἐσσὶ ἄναξ ἐμέθεν, σεῦ δὲ σθένος ἐστὶ μέγιστον·

ἐν Κρίσῃ ποίησαι ὑπὸ πτυχὶ Παρνησοῖο.

ἔνθ’ οὔθ’ ἅρματα καλὰ δονήσεται οὔτε τοι ἵππων 270

ὠκυπόδων κτύπος ἔσται ἐύδμητον περὶ βωμόν.

ἀλλά τοι ὣς προσάγοιεν Ἰηπαιήονι δῶρα



ἀνθρώπων κλυτὰ φῦλα, σὺ δὲ φρένας ἀμφιγεγηθὼς

δέξαι’ ἱερὰ καλὰ περικτιόνων ἀνθρώπων.

Ὣς εἰποῦσ’ Ἑκάτου πέπιθε φρένας, ὄφρα οἱ αὐτῇ 275

Τελφούσῃ κλέος εἴη ἐπὶ χθονί, μηδ’ Ἑκάτοιο.

ἔνθεν δὲ προτέρω ἔκιες, ἑκατηβόλ’ Ἄπολλον·

ἷξες δ’ ἐς Φλεγύων ἀνδρῶν πόλιν ὑβριστάων,

οἳ Διὸς οὐκ ἀλέγοντες ἐπὶ χθονὶ ναιετάασκον

ἐν καλῇ βήσσῃ Κηφισίδος ἐγγύθι λίμνης. 280

ἔνθεν καρπαλίμως προσέβης πρὸς δειράδα θύων,

ἵκεο δ’ ἐς Κρίσην ὑπὸ Παρνησὸν νιφόεντα

κνημὸν πρὸς Ζέφυρον τετραμμένον, αὐτὰρ ὕπερθεν

πέτρη ἐπικρέμαται, κοίλη δ’ ὑποδέδρομε βῆσσα

τρηχεῖ’· ἔνθα ἄναξ τεκμήρατο Φοῖβος Ἀπόλλων 285

νηὸν ποιήσασθαι ἐπήρατον εἶπέ τε μῦθον·

ἐνθάδε δὴ φρονέω τεῦξαι περικαλλέα νηὸν

ἔμμεναι ἀνθρώποις χρηστήριον, οἵ τέ μοι αἰεὶ

ἐνθάδ’ ἀγινήσουσι τεληέσσας ἑκατόμβας,

ἠμὲν ὅσοι Πελοπόννησον πίειραν ἔχουσιν, 290

ἠδ’ ὅσοι Εὐρώπην τε καὶ ἀμφιρύτας κατὰ νήσους,

χρησόμενοι· τοῖσιν δ’ ἄρ’ ἐγὼ νημερτέα βουλὴν

πᾶσι θεμιστεύοιμι χρέων ἐνὶ πίονι νηῷ.

Ὣς εἰπὼν διέθηκε θεμείλια Φοῖβος Ἀπόλλων

εὐρέα καὶ μάλα μακρὰ διηνεκές· αὐτὰρ ἐπ’ αὐτοῖς 295

λάϊνον οὐδὸν ἔθηκε Τροφώνιος ἠδ’ Ἀγαμήδης

υἱέες Ἐργίνου, φίλοι ἀθανάτοισι θεοῖσιν·

ἀμφὶ δὲ νηὸν ἔνασσαν ἀθέσφατα φῦλ’ ἀνθρώπων

ξεστοῖσιν λάεσσιν, ἀοίδιμον ἔμμεναι αἰεί.



ἀγχοῦ δὲ κρήνη καλλίρροος ἔνθα δράκαιναν 300

κτεῖνεν ἄναξ Διὸς υἱὸς ἀπὸ κρατεροῖο βιοῖο

ζατρεφέα μεγάλην τέρας ἄγριον, ἣ κακὰ πολλὰ

ἀνθρώπους ἔρδεσκεν ἐπὶ χθονί, πολλὰ μὲν αὐτοὺς

πολλὰ δὲ μῆλα ταναύποδ’ ἐπεὶ πέλε πῆμα δαφοινόν.

καὶ ποτε δεξαμένη χρυσοθρόνου ἔτρεφεν Ἥρης 305

δεινόν τ’ ἀργαλέον τε Τυφάονα πῆμα βροτοῖσιν,

ὅν ποτ’ ἄρ’ Ἥρη ἔτικτε χολωσαμένη Διὶ πατρὶ

ἡνίκ’ ἄρα Κρονίδης ἐρικυδέα γείνατ’ Ἀθήνην

ἐν κορυφῇ· ἡ δ’ αἶψα χολώσατο πότνια Ἥρη

ἠδὲ καὶ ἀγρομένοισι μετ’ ἀθανάτοισιν ἔειπε· 310

κέκλυτέ μευ πάντες τε θεοὶ πᾶσαί τε θέαιναι,

ὡς ἔμ’ ἀτιμάζειν ἄρχει νεφεληγερέτα Ζεὺς

πρῶτος, ἐπεί μ’ ἄλοχον ποιήσατο κέδν’ εἰδυῖαν·

καὶ νῦν νόσφιν ἐμεῖο τέκε γλαυκῶπιν Ἀθήνην,

ἣ πᾶσιν μακάρεσσι μεταπρέπει ἀθανάτοισιν· 315

αὐτὰρ ὅ γ’ ἠπεδανὸς γέγονεν μετὰ πᾶσι θεοῖσι

παῖς ἐμὸς Ἥφαιστος, ῥικνὸς πόδας ὃν τέκον αὐτὴ

[αἶσχος ἐμοὶ καὶ ὄνειδος ἐν οὐρανῷ ὅντε καὶ αὐτή]

ῥῖψ’ ἀνὰ χερσὶν ἑλοῦσα καὶ ἔμβαλον εὐρέϊ πόντῳ·

ἀλλά ἑ Νηρῆος θυγάτηρ Θέτις ἀργυρόπεζα

δέξατο καὶ μετὰ ᾗσι κασιγνήτῃσι κόμισσεν· 320

ὡς ὄφελ’ ἄλλο θεοῖσι χαρίζεσθαι μακάρεσσι.

σχέτλιε ποικιλομῆτα τί νῦν μητίσεαι ἄλλο;



πῶς ἔτλης οἶος τεκέειν γλαυκώπιδ’ Ἀθήνην;

οὐκ ἂν ἐγὼ τεκόμην; καὶ σὴ κεκλημένη ἔμπης

ἦα ῥ’ ἐν ἀθανάτοισιν οἳ οὐρανὸν εὐρὺν ἔχουσι. 325

φράζεο νῦν μή τοί τι κακὸν μητίσομ’ ὀπίσσω. 325α

καὶ νῦν μέντοι ἐγὼ τεχνήσομαι ὥς κε γένηται

παῖς ἐμὸς ὅς κε θεοῖσι μεταπρέποι ἀθανάτοισιν,

οὔτε σὸν αἰσχύνασ’ ἱερὸν λέχος οὔτ’ ἐμὸν αὐτῆς.

οὐδέ τοι εἰς εὐνὴν πωλήσομαι, ἀλλ’ ἀπὸ σεῖο

τηλόθ’ ἐοῦσα θεοῖσι μετέσσομαι ἀθανάτοισιν. 330

Ὣς εἰποῦσ’ ἀπονόσφι θεῶν κίε χωομένη κῆρ.

αὐτίκ’ ἔπειτ’ ἠρᾶτο βοῶπις πότνια Ἥρη,

χειρὶ καταπρηνεῖ δ’ ἔλασε χθόνα καὶ φάτο μῦθον·

κέκλυτε νῦν μοι γαῖα καὶ Οὐρανὸς εὐρὺς ὕπερθεν,

Τιτῆνές τε θεοὶ τοὶ ὑπὸ χθονὶ ναιετάοντες 335

Τάρταρον ἀμφὶ μέγαν, τῶν ἒξ ἄνδρες τε θεοί τε·

αὐτοὶ νῦν μευ πάντες ἀκούσατε καὶ δότε παῖδα

νόσφι Διός, μηδέν τι βίην ἐπιδευέα κείνου·

ἀλλ’ ὅ γε φέρτερος ἔστω ὅσον Κρόνου εὐρύοπα Ζεύς.

Ὣς ἄρα φωνήσασ’ ἵμασε χθόνα χειρὶ παχείῃ· 340

κινήθη δ’ ἄρα Γαῖα φερέσβιος, ἡ δὲ ἰδοῦσα

τέρπετο ὃν κατὰ θυμόν. ὀΐετο γὰρ τελέεσθαι.

ἐκ τούτου δὴ ἔπειτα τελεσφόρον εἰς ἐνιαυτὸν

οὔτε πότ’ εἰς εὐνὴν Διὸς ἤλυθε μητιόεντος,

οὔτε πότ’ ἐς θῶκον πολυδαίδαλον ὡς τὸ πάρος περ 345

αὐτῷ ἐφεζομένη πυκινὰς φραζέσκετο βουλάς·



ἀλλ’ ἥ γ’ ἐν νηοῖσι πολυλλίστοισι μένουσα

τέρπετο οἷς ἱεροῖσι βοῶπις πότνια Ἥρη.

ἀλλ’ ὅτε δὴ μῆνές τε καὶ ἡμέραι ἐξετελεῦντο

ἂψ περιτελλομένου ἔτεος καὶ ἐπήλυθον ὧραι, 350

ἣ δ’ ἔτεκ’ οὔτε θεοῖς ἐναλίγκιον οὔτε βροτοῖσι

δεινόν τ’ ἀργαλέον τε Τυφάονα πῆμα βροτοῖσιν.

αὐτίκα τόνδε λαβοῦσα βοῶπις πότνια Ἥρη

δῶκεν ἔπειτα φέρουσα κακῷ κακόν, ἡ δ’ ὑπέδεκτο.

ὃς κακὰ πόλλ’ ἔρδεσκεν κατὰ κλυτὰ φῦλ’ ἀνθρώπων· 355

ὃς τῇ γ’ ἀντιάσειε, φέρεσκέ μιν αἴσιμον ἦμαρ

πρίν γέ οἱ ἰὸν ἐφῆκεν ἄναξ ἑκάεργος Ἀπόλλων

καρτερόν· ἡ δ’ ὀδύνῃσιν ἐρεχθομένη χαλεπῇσι

κεῖτο μέγ’ ἀσθμαίνουσα κυλινδομένη κατὰ χῶρον.

θεσπεσίη δ’ ἐνοπὴ γένετ’ ἄσπετος, ἡ δὲ καθ’ ὕλην 360

πυκνὰ μάλ’ ἔνθα καὶ ἔνθα ἑλίσσετο, λεῖπε δὲ θυμὸν

φοινὸν ἀποπνείουσ’, ὁ δ’ ἐπηύξατο Φοῖβος Ἀπόλλων·

ἐνταυθοῖ νῦν πύθευ ἐπὶ χθονὶ βωτιανείρῃ,

οὐδὲ σύ γε ζωοῖσι κακὸν δήλημα βροτοῖσιν

ἔσσεαι, οἳ γαίης πολυφόρβου καρπὸν ἔδοντες 365

ἐνθάδ’ ἀγινήσουσι τεληέσσας ἑκατόμβας,

οὐδέ τί τοι θάνατόν γε δυσηλεγέ’ οὔτε Τυφωεὺς

ἀρκέσει οὔτε Χίμαιρα δυσώνυμος, ἀλλά σέ γ’ αὐτοῦ

πύσει Γαῖα μέλαινα καὶ ἠλέκτωρ Ὑπερίων.

Ὣς φάτ’ ἐπευχόμενος, τὴν δὲ σκότος ὄσσε κάλυψε. 370

τὴν δ’ αὐτοῦ κατέπυσ’ ἱερὸν μένος Ἠελίοιο,

ἐξ οὗ νῦν Πυθὼ κικλήσκεται, οἱ δὲ ἄνακτα

Πύθιον ἀγκαλέουσιν ἐπώνυμον οὕνεκα κεῖθι

αὐτοῦ πῦσε πέλωρ μένος ὀξέος Ἠελίοιο.



Καὶ τότ’ ἄρ’ ἔγνω ᾗσιν ἐνὶ φρεσὶ Φοῖβος Ἀπόλλων 375

οὕνεκά μιν κρήνη καλλίρροος ἐξαπάφησε·

βῆ δ’ ἐπὶ Τελφούσῃ κεχολωμένος, αἶψα δ’ ἵκανε·

στῆ δὲ μάλ’ ἄγχ’ αὐτῆς καί μιν πρὸς μῦθον ἔειπε·

Τελφοῦσ’, οὐκ ἄρ’ ἔμελλες ἐμὸν νόον ἐξαπαφοῦσα

χῶρον ἔχουσ’ ἐρατὸν προρέειν καλλίῤῥοον ὕδωρ. 380

ἐνθάδε δὴ καὶ ἐμὸν κλέος ἔσσεται, οὐδὲ σὸν οἴης.

Ἦ καὶ ἐπὶ ῥίον ὦσεν ἄναξ ἑκάεργος Ἀπόλλων

πετραίῃς προχυτῇσιν, ἀπέκρυψεν δὲ ῥέεθρα

καὶ βωμὸν ποιήσατ’ ἐν ἄλσεϊ δενδρήεντι,

ἄγχι μάλα κρήνης καλλιῤῥόου· ἔνθαδ’ ἄνακτι 385

πάντες ἐπίκλησιν Τελφουσίῳ εὐχετόωνται

οὕνεκα Τελφούσης ἱερῆς ᾔσχυνε ῥέεθρα.

Καὶ τότε δὴ κατὰ θυμὸν ἐφράζετο Φοῖβος Απόλλων

οὕς τινας ἀνθρώπους ὀργείονας εἰσαγάγοιτο,

οἳ θεραπεύσονται Πυθοῖ ἔνι πετρηέσσῃ· 390

ταῦτ’ ἄρα ὁρμαίνων ἐνόησ’ ἐπὶ οἴνοπι πόντῳ

νῆα θοήν· ἐν δ’ ἄνδρες ἔσαν πολέες τε καὶ ἐσθλοί,

Κρῆτες ἀπὸ Κνωσοῦ Μινωΐου, οἵ ῥα ἄνακτι

ἱερά τε ῥέζουσι καὶ ἀγγέλλουσι θέμιστας

φοίβου Ἀπόλλωνος χρυσαόρου, ὅττι κεν εἴπῃ 395

χρείων ἐκ δάφνης γυάλων ὕπο Παρνησοῖο.

οἱ μὲν ἐπὶ πρῆξιν καὶ χρήματα νηὶ μελαίνῃ

ἐς Πύλον ἠμαθόεντα Πυλοιγενέας τ’ ἀνθρώπους

ἔπλεον· αὐτὰρ ὁ τοῖσι συνήντετο Φοῖβος Ἀπόλλων·

ἐν πόντῳ δ’ ἐπόρουσε δέμας δελφῖνι ἐοικὼς 400

νηῒ θοῇ, καὶ κεῖτο πέλωρ μέγα τε δεινόν τε·

τῶν δ’ ὅς τις κατὰ θυμὸν ἐπεφράσαθ’ ὥστε νοῆσαι



πάντοσ’ ἀνασσείσασκε, τίνασσε δὲ νήϊα δοῦρα.

οἱ δ’ ἀκέων ἐνὶ νηῒ καθήατο δειμαίνοντες·

οὐδ’ οἵ γ’ ὅπλ’ ἔλυον κοίλην ἀνὰ νῆα μέλαιναν, 405

οὐδ’ ἔλυον λαῖφος νηὸς κυανοπρώροιο·

ἀλλ’ ὡς τὰ πρώτιστα κατεστήσαντο βοεῦσιν

ὣς ἔπλεον· κραιπνὸς δὲ νότος κατόπισθεν ἔγειρε

νῆα θοήν· πρῶτον δὲ παρημείβοντο Μάλειαν,

πὰρ δὲ Λακωνίδα γαῖαν ἁλιστέφανον πτολίεθρον 410

ἷξον καὶ χῶρον τερψιμβρότου Ἠελίοιο

Ταίναρον, ἔνθα τε μῆλα βαθύτριχα βόσκεται αἰεὶ

Ἠελίοιο ἄνακτος, ἔχει δ’ ἐπιτερπέα χῶρον.

οἱ μὲν ἄρ’ ἔνθ’ ἔθελον νῆα σχεῖν ἠδ’ ἀποβάντες

φράσσασθαι μέγα θαῦμα καὶ ὀφθαλμοῖσιν ἰδέσθαι 415

εἰ μενέει νηὸς γλαφυρῆς δαπέδοισι πέλωρον,

ἢ εἰς οἶδμ’ ἅλιον πολυΐχθυον αὖτις ὀρούσει·

ἀλλ’ οὐ πηδαλίοισιν ἐπείθετο νηῦς εὐεργής,

ἀλλὰ παρὲκ Πελοπόννησον πίειραν ἔχουσα

ἤϊ’ ὁδόν· πνοιῇ δὲ ἄναξ ἑκάεργος Ἀπόλλων 420

ῥηιδίως ἴθυν’· ἣ δὲ πρήσσουσα κέλευθον

Ἀρήνην ἵκανε καὶ Ἀργυφέην ἐρατεινὴν

καὶ Θρύον Ἀλφειοῖο πόρον καὶ ἐΰκτιτον Αἶπυ

καὶ Πύλον ἠμαθόεντα Πυλοιγενέας τ’ ἀνθρώπους.

βῆ δὲ παρὰ Κρουνοὺς καὶ Χαλκίδα καὶ παρὰ Δύμην 425

ἠδὲ παρ’ Ἤλιδα δῖαν ὅθι κρατέουσιν Ἐπειοί·



εὔτε Φερὰς ἐπέβαλλεν ἀγαλλομένη Διὸς οὔρῳ,

καί σφιν ὑπὲκ νεφέων Ἰθάκης τ’ ὄρος αἰπὺ πέφαντο,

Δουλίχιόν τε Σάμη τε καὶ ὑλήεσσα Ζάκυνθος.

ἀλλ’ ὅτε δὴ Πελοπόννησον παρενίσατο πᾶσαν, 430

καὶ δὴ ἐπὶ Κρίσης κατεφαίνετο κόλπος ἀπείρων

ὅς τε διὲκ Πελοπόννησον πίειραν ἐέργει,

ἦλθ’ ἄνεμος Ζέφυρος μέγας αἴθριος ἐκ Διὸς αἴσης

λάβρος ἐπαιγίζων ἐξ αἰθέρος, ὄφρα τάχιστα

νηῦς ἀνύσειε θέουσα θαλάσσης ἁλμυρὸν ὕδωρ. 435

ἄψορροι δὴ ἔπειτα πρὸς ἠῶ τ’ ἠέλιόν τε

ἔπλεον, ἡγεμόνευε δ’ ἄναξ Διὸς υἱὸς Ἀπόλλων·

ἷξον δ’ ἐς Κρίσην εὐδείελον ἀμπελόεσσαν

ἐς λιμέν’, ἡ δ’ ἀμάθοισιν ἐχρίμψατο ποντοπόρος νηῦς.

ἔνθ’ ἐκ νηὸς ὄρουσε ἄναξ ἑκάεργος Ἀπόλλων 440

ἀστέρι εἰδόμενος μέσῳ ἤματι· τοῦ δ’ ἀπὸ πολλαὶ

σπινθαρίδες πωτῶντο σέλας δ’ εἰς οὐρανὸν ἷκεν·

ἐς δ’ ἄδυτον κατέδυσε διὰ τριπόδων ἐριτίμων.

ἔνθ’ ἄρ’ ὅ γε φλόγα δαῖε πιφαυσκόμενος τὰ ἃ κῆλα·

πᾶσαν δὲ Κρίσην κάτεχεν σέλας· αἱ δ’ ὀλόλυξαν 445

Κρισαίων ἄλοχοι καλλίζωνοί τε θύγατρες

Φοίβου ὑπὸ ῥιπῆς· μέγα γὰρ δέος ἔμβαλ’ ἑκάστῳ.

ἔνθεν δ’ αὖτ’ ἐπὶ νῆα νόημ’ ὣς ἆλτο πέτεσθαι

ἀνέρι εἰδόμενος αἰζηῷ τε κρατερῷ τε

πρωθήβῃ, χαίτῃς εἰλυμένος εὐρέας ὤμους· 450



καί σφεας φωνήσας ἔπεα πτερόεντα προσηύδα·

ὦ ξεῖνοι τίνες ἐστέ; πόθεν πλεῖθ’ ὑγρὰ κέλευθα;

ἤ τι κατὰ πρῆξιν ἢ μαψιδίως ἀλάλησθε

οἷά τε ληϊστῆρες ὑπεὶρ ἅλα, τοί τ’ ἀλόωνται

ψυχὰς παρθέμενοι, κακὸν ἀλλοδαποῖσι φέροντες; 455

τίφθ’ οὕτως ἧσθον τετιηότες, οὐδ’ ἐπὶ γαῖαν

ἐκβῆτ’, οὐδὲ καθ’ ὅπλα μελαίνης νηὸς ἔθεσθε;

αὕτη μέν γε δίκη πέλει ἀνδρῶν ἀλφηστάων

ὁππότ’ ἂν ἐκ πόντοιο ποτὶ χθονὶ νηὶ μελαίνῃ

ἔλθωσιν καμάτῳ ἀδηκότες, αὐτίκα δέ σφεας 460

σίτοιο γλυκεροῖο περὶ φρένας ἵμερος αἱρεῖ.

Ὣς φάτο καί σφιν θάρσος ἐνὶ στήθεσσιν ἔθηκε.

τὸν καὶ ἀμειβόμενος Κρητῶν ἀγὸς ἀντίον ηὔδα·

ξεῖν’, ἐπεὶ οὐ μὲν γάρ τι καταθνητοῖσι ἔοικας,

οὐ δέμας οὐδὲ φυήν, ἀλλ’ ἀθανάτοισι θεοῖσιν, 465

οὖλέ τε καὶ μέγα χαῖρε, θεοὶ δέ τοι ὄλβια δοῖεν.

καί μοι τοῦτ’ ἀγόρευσον ἐτήτυμον ὄφρ’ εὖ εἰδῶ·

τίς δῆμος; τίς γαῖα; τίνες βροτοὶ ἐγγεγάασιν;

ἄλλῃ γὰρ φρονέοντες ἐπεπλέομεν μέγα λαῖτμα

ἐς Πύλον ἐκ Κρήτης, ἔνθεν γένος εὐχόμεθ’ εἶναι· 470

νῦν δ’ ὧδε ξὺν νηὶ κατήλθομεν οὔ τι ἑκόντες

νόστου ἱέμενοι ἄλλην ὁδὸν ἄλλα κέλευθα·

ἀλλά τις ἀθανάτων δεῦρ’ ἤγαγεν οὐκ ἐθέλοντας.

Τοὺς δ’ ἀπαμειβόμενος προσέφη ἑκάεργος Ἀπόλλων·

ξεῖνοι, τοὶ Κνωσὸν πολυδένδρεον ἀμφενεμεσθε 475

τὸ πρίν, ἀτὰρ νῦν οὐκ ἔθ’ ὑπότροποι αὖτις ἔσεσθε

ἔς τε πόλιν ἐρατὴν καὶ δώματα καλὰ ἕκαστος

ἔς τε φίλας ἀλόχους, ἀλλ’ ἐνθάδε πίονα νηὸν

ἕξετ’ ἐμὸν πολλοῖσι τετιμένον ἀνθρώποισιν·

εἰμὶ δ’ ἐγὼ Διὸς υἱός, Ἀπόλλων δ’ εὔχομαι εἶναι, 480

ὑμέας δ’ ἤγαγον ἐνθάδ’ ὑπὲρ μέγα λαῖτμα θαλάσσης



οὔ τι κακὰ φρονέων, ἀλλ’ ἐνθάδε πίονα νηὸν

ἕξετ’ ἐμὸν πᾶσιν μάλα τίμιον ἀνθρώποισι,

βουλάς τ’ ἀθανάτων εἰδήσετε, τῶν ἰότητι

αἰεὶ τιμήσεσθε διαμπερὲς ἤματα πάντα. 485

ἀλλ’ ἄγεθ’ ὡς ἂν ἐγὼ εἴπω πείθεσθε τάχιστα·

ἱστία μὲν πρῶτον κάθετον λύσαντε βοείας,

νῆα δ’ ἔπειτα θοὴν ἀν’ ἐπ’ ἠπείρου ἐρύσασθε,

ἐκ δὲ κτήμαθ’ ἕλεσθε καὶ ἔντεα νηὸς ἐίσης,

καὶ βωμὸν ποιήσατ’ ἐπὶ ῥηγμῖνι θαλάσσης, 490

πῦρ ἐπικαίοντες ἐπί τ’ ἄλφιτα λευκὰ θύοντες·

εὔχεσθαι δὴ ἔπειτα παριστάμενοι περὶ βωμόν.

ὡς μὲν ἐγὼ τὸ πρῶτον ἐν ἠεροειδέϊ πόντῳ

εἰδόμενος δελφῖνι θοῆς ἐπὶ νηὸς ὄρουσα,

ὣς ἐμοὶ εὔχεσθαι Δελφινίῳ· αὐτὰρ ὁ βωμὸς 495

αὐτὸς δέλφιος καὶ ἐπόψιος ἔσσεται αἰεί.

δειπνῆσαί τ’ ἄρ’ ἔπειτα θοῇ παρὰ νηῒ μελαίνῃ,

καὶ σπεῖσαι μακάρεσσι θεοῖς οἳ Ὄλυμπον ἔχουσιν.

αὐτὰρ ἐπὴν σίτοιο μελίφρονος ἐξ ἔρον ἧσθε,

ἔρχεσθαί θ’ ἅμ’ ἐμοὶ καὶ ἰηπαιήον’ ἀείδειν 500

εἰς ὅ κε χῶρον ἵκησθον, ἵν’ ἕξετε πίονα νηόν.

Ὣς ἔφαθ’· οἱ δ’ ἄρα τοῦ μάλα μὲν κλύον ἠδ’ ἐπίθοντο.

ἱστία μὲν πρῶτον κάθεσαν, λῦσαν δὲ βοείας,

ἱστὸν δ’ ἱστοδόκῃ πέλασαν προτόνοισιν ὑφέντες,

ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης, 505

ἐκ δ’ ἁλὸς ἤπειρον δὲ θοὴν ἀνὰ νῆ’ ἐρύσαντο

ὑψοῦ ἐπὶ ψαμάθοις, ὑπὸ δ’ ἕρματα μακρὰ τάνυσσαν,

καὶ βωμὸν ποίησαν ἐπὶ ῥηγμῖνι θαλάσσης·

πῦρ δ’ ἐπικαίοντες ἐπί τ’ ἄλφιτα λευκὰ θύοντες

εὔχονθ’ ὡς ἐκέλευε παριστάμενοι περὶ βωμόν. 510

δόρπον ἔπειθ’ εἵλοντο θοῇ παρὰ νηῒ μελαίνῃ,



καὶ σπεῖσαν μακάρεσσι θεοῖς οἳ Ὄλυμπον ἔχουσιν.

αὐτὰρ ἐπεὶ πόσιος καὶ ἐδητύος ἐξ ἔρον ἕντο

βάν ῥ’ ἴμεν· ἦρχε δ’ ἄρα σφιν ἄναξ Διὸς υἱὸς Ἀπόλλων

φόρμιγγ’ ἐν χείρεσσιν ἔχων ἐρατὸν κιθαρίζων 515

καλὰ καὶ ὕψι βιβάς· οἱ δὲ ῥήσσοντες ἕποντο

Κρῆτες πρὸς Πυθὼ καὶ ἰηπαιήον’ ἄειδον,

οἷοί τε Κρητῶν παιήονες οἷσί τε Μοῦσα

ἐν στήθεσσιν ἔθηκε θεὰ μελίγηρυν ἀοιδήν.

ἄκμητοι δὲ λόφον προσέβαν ποσίν, αἶψα δ’ ἵκοντο 520

Παρνησὸν καὶ χῶρον ἐπήρατον ἔνθ’ ἄρ’ ἔμελλεν

οἰκήσειν πολλοῖσι τετιμένοι ἀνθρώποισι·

δεῖξε δ’ ἄγων ἄδυτον ζάθεον καὶ πίονα νηόν.

τῶν δ’ ὠρίνετο θυμὸς ἐνὶ στήθεσσι φίλοισι·

τὸν καὶ ἀνειρόμενος Κρητῶν ἀγὸς ἀντίον ηὔδα· 525

ὦ ἄν’ ἐπεὶ δὴ τῆλε φίλων καὶ πατρίδος αἴης

ἤγαγες· οὕτω που τῷ σῷ φίλον ἔπλετο θυμῷ·

πῶς καὶ νῦν βιόμεσθα; τό σε φράζεσθαι ἄνωγμεν.

οὔτε τρυγηφόρος ἥδε γ’ ἐπήρατος οὔτ’ εὐλείμων,

ὥς τ’ ἀπό τ’ εὖ ζώειν καὶ ἅμ’ ἀνθρώποισιν ὀπηδεῖν. 530

Τοὺς δ’ ἐπιμειδήσας προσέφη Διὸς υἱὸς Ἀπόλλων·

νήπιοι ἄνθρωποι δυστλήμονες οἳ μελεδῶνας

βούλεσθ’ ἀργαλέους τε πόνους καὶ στείνεα θυμῷ·

ῥηΐδιον ἔπος ὔμμ’ ἐρέω καὶ ἐπὶ φρεσὶ θήσω.

δεξιτερῇ μάλ’ ἕκαστος ἔχων ἐν χειρὶ μάχαιραν 535

σφάζειν αἰεὶ μῆλα· τὰ δ’ ἄφθονα πάντα παρέσται,

ὅσσα τ’ ἐμοί κ’ ἀγάγωσι περικλυτὰ φῦλ’ ἀνθρώπων·

νηὸν δὲ προφύλαχθε, δέδεχθε δὲ φῦλ’ ἀνθρώπων



ἐνθάδ’ ἀγειρομένων καὶ ἐμὴν ἰθύν τε μάλιστα



ἠέ τι τηΰσιον ἔπος ἔσσεται ἠέ τι ἔργον, 540

ὕβρις θ’, ἣ θέμις ἐστὶ καταθνητῶν ἀνθρώπων,

ἄλλοι ἔπειθ’ ὑμῖν σημάντορες ἄνδρες ἔσονται,

τῶν ὑπ’ ἀναγκαίῃ δεδμήσεσθ’ ἤματα πάντα.

εἴρηταί τοι πάντα, σὺ δὲ φρεσὶ σῇσι φύλαξαι.

Καὶ σὺ μὲν οὕτω χαῖρε Διὸς καὶ Λητοῦς υἱέ· 545

αὐτὰρ ἐγὼ καὶ σεῖο καὶ ἄλλης μνήσομ’ ἀοιδῆς.





Ὁμηρικοὶ ὕμνοι

Εἰς Ἑρμῆν

Ακούστε το κείμενο (βοήθεια | πληροφορίες)





Ἑρμῆν ὕμνει Μοῦσα Διὸς καὶ Μαιάδος υἱόν,

Κυλλήνης μεδέοντα καὶ Ἀρκαδίης πολυμήλου,

ἄγγελον ἀθανάτων ἐριούνιον, ὃν τέκε Μαῖα

νύμφη ἐϋπλόκαμος Διὸς ἐν φιλότητι μιγεῖσα,

αἰδοίη· μακάρων δὲ θεῶν ἠλεύαθ’ ὅμιλον 5

ἄντρον ἔσω ναίουσα παλίσκιον, ἔνθα Κρονίων

νύμφῃ ἐΰπλοκάμῳ μισγέσκετο νυκτὸς ἀμολγῷ,

ὄφρα κατὰ γλυκὺς ὕπνος ἔχοι λευκώλενον Ἥρην,

λήθων ἀθανάτους τε θεοὺς θνητούς τ’ ἀνθρώπους.

ἀλλ’ ὅτε δὴ μεγάλοιο Διὸς νόος ἐξετελεῖτο, 10

τῇ δ’ ἤδη δέκατος μεὶς οὐρανῷ ἐστήρικτο,

εἴς τε φόως ἄγαγεν, ἀρίσημά τε ἔργα τέτυκτο·

καὶ τότ’ ἐγείνατο παῖδα πολύτροπον, αἱμυλομήτην,

ληϊστῆρ’, ἐλατῆρα βοῶν, ἡγήτορ' ὀνείρων,



νυκτὸς ὀπωπητῆρα, πυληδόκον, ὃς τάχ’ ἔμελλεν 15

ἀμφανέειν κλυτὰ ἔργα μετ’ ἀθανάτοισι θεοῖσιν.

ἠῷος γεγονὼς μέσῳ ἤματι ἐγκιθάριζεν,

ἑσπέριος βοῦς κλέψεν ἑκηβόλου Ἀπόλλωνος,

τετράδι τῇ προτέρῃ, τῇ μιν τέκε πότνια Μαῖα.

ὃς καὶ ἐπειδὴ μητρὸς ἀπ’ ἀθανάτων θόρε γυίων 20

οὐκέτι δηρὸν ἔκειτο μένων ἱερῷ ἐνὶ λίκνῳ,

ἀλλ’ ὅ γ’ ἀναΐξας ζήτει βόας Ἀπόλλωνος

οὐδὸν ὑπερβαίνων ὑψηρεφέος ἄντροιο.

ἔνθα χέλυν εὑρὼν ἐκτήσατο μυρίον ὄλβον·

Ἑρμῆς τοι πρώτιστα χέλυν τεκτήνατ’ ἀοιδόν, 25

ἥ ῥά οἱ ἀντεβόλησεν ἐπ’ αὐλείῃσι θύρῃσι

βοσκομένη προπάροιθε δόμων ἐριθηλέα ποίην,

σαῦλα ποσὶν βαίνουσα· Διὸς δ’ ἐριούνιος υἱὸς

ἀθρήσας ἐγέλασσε καὶ αὐτίκα μῦθον ἔειπε·

σύμβολον ἤδη μοι μέγ’ ὀνήσιμον· οὐκ ὀνοτάζω. 30

χαῖρε φυὴν ἐρόεσσα χοροιτύπε δαιτὸς ἑταίρη,

ἀσπασίη προφανεῖσα· πόθεν τόδε καλὸν ἄθυρμα

αἰόλον ὄστρακον ἕσσο χέλυς ὄρεσι ζώουσα;

ἀλλ’ οἴσω σ’ ἐς δῶμα λαβών· ὄφελός τί μοι ἔσσῃ,

οὐδ’ ἀποτιμήσω· σὺ δέ με πρώτιστον ὀνήσεις. 35

οἴκοι βέλτερον εἶναι, ἐπεὶ βλαβερὸν τὸ θύρηφιν·

ἦ γὰρ ἐπηλυσίης πολυπήμονος ἔσσεαι ἔχμα

ζώουσ’· ἢν δὲ θάνῃς τότε κεν μάλα καλὸν ἀείδοις.

Ὣς ἂρ’ ἔφη· καὶ χερσὶν ἅμ’ ἀμφοτέρῃσιν ἀείρας

ἂψ εἴσω κίε δῶμα φέρων ἐρατεινὸν ἄθυρμα. 40

ἔνθ’ ἀναπηλήσας γλυφάνῳ πολιοῖο σιδήρου



αἰῶν’ ἐξετόρησεν ὀρεσκῴοιο χελώνης.

ὡς δ’ ὁπότ’ ὠκὺ νόημα διὰ στέρνοιο περήσῃ

ἀνέρος ὅν τε θαμειαὶ ἐπιστρωφῶσι μέριμναι,

ἢ ὅτε δινηθῶσιν ἀπ’ ὀφθαλμῶν ἀμαρυγαί, 45

ὣς ἅμ’ ἔπος τε καὶ ἔργον ἐμήδετο κύδιμος Ἑρμῆς.

πῆξε δ’ ἄρ’ ἐν μέτροισι ταμὼν δόνακας καλάμοιο

πειρήνας διὰ νῶτα διὰ ῥινοῖο χελώνης.

ἀμφὶ δὲ δέρμα τάνυσσε βοὸς πραπίδεσσιν ἑῇσι,

καὶ πήχεις ἐνέθηκ’, ἐπὶ δὲ ζυγὸν ἤραρεν ἀμφοῖν, 50

ἑπτὰ δὲ θηλυτέρων ὀίων ἐτανύσσατο χορδάς.

αὐτὰρ ἐπεὶ δὴ τεῦξε, φέρων, ἐρατεινὸν ἄθυρμα

πλήκτρῳ ἐπειρήτιζε κατὰ μέρος, ἡ δ’ ὑπὸ χειρὸς

σμερδαλέον κονάβησε· θεὸς δ’ ὑπὸ καλὸν ἄειδεν

ἐξ αὐτοσχεδίης πειρώμενος, ἠύτε κοῦροι 55

ἡβηταὶ θαλίῃσι παραιβόλα κερτομέουσιν,

ἀμφὶ Δία Κρονίδην καὶ Μαιάδα καλλιπέδιλον

ὃς πάρος ὠρίζεσκον ἑταιρείῃ φιλότητι,

ἥν τ’ αὐτοῦ γενεὴν ὀνομακλυτὸν ἐξονομάζων·

ἀμφιπόλους τε γέραιρε καὶ ἀγλαὰ δώματα νύμφης, 60

καὶ τρίποδας κατὰ οἶκον ἐπηετανούς τε λέβητας.

καὶ τὰ μὲν οὖν ἤειδε, τὰ δὲ φρεσὶν ἄλλα μενοίνα.

καὶ τὴν μὲν κατέθηκε φέρων ἱερῷ ἐνὶ λίκνῳ

φόρμιγγα γλαφυρήν· ὁ δ’ ἄρα κρειῶν ἐρατίζων



ἆλτο κατὰ σκοπιὴν εὐώδεος ἐκ μεγάροιο, 65

ὁρμαίνων δόλον αἰπὺν ἐνὶ φρεσὶν οἶά τε φῶτες

φηληταὶ διέπουσι μελαίνης νυκτὸς ἐν ὥρῃ.

Ἠέλιος μὲν ἔδυνε κατὰ χθονὸς ὠκεανὸν δὲ

αὐτοῖσίν θ’ ἵπποισι καὶ ἅρμασιν, αὐτὰρ ἄρ’ Ἑρμῆς

Πιερίης ἀφίκανε θέων ὄρεα σκιόεντα, 70

ἔνθα θεῶν μακάρων βόες ἄμβροτοι αὖλιν ἔχεσκον

βοσκόμεναι λειμῶνας ἀκηρασίους ἐρατεινούς.

τῶν τότε Μαιάδος υἱὸς ἐΰσκοπος Ἀργειφόντης

πεντήκοντ’ ἀγέλης ἀπετάμνετο βοῦς ἐριμύκους.

πλανοδίας δ’ ἤλαυνε διὰ ψαμαθώδεα χῶρον 75

ἴχνι’ ἀποστρέψας· δολίης δ’ οὐ λήθετο τέχνης

ἀντία ποιήσας ὁπλάς, τὰς πρόσθεν ὄπισθεν,

τὰς δ’ ὄπιθεν πρόσθεν, κατὰ δ’ ἔμπαλιν αὐτὸς ἔβαινε.

σάνδαλα δ’ αὐτίκα ῥιψὶν ἐπὶ ψαμάθοις ἁλίῃσιν

ἄφραστ’ ἠδ’ ἀνόητα διέπλεκε, θαυματὰ ἔργα, 80

συμμίσγων μυρίκας καὶ μυρσινοειδέας ὄζους.

τῶν τότε συνδήσας νεοθηλέος ἀγκάλῳ ὥρην

ἀβλαβέως ὑπὸ ποσσὶν ἐδήσατο σάνδαλα κοῦφα

αὐτοῖσιν πετάλοισι, τὰ κύδιμος Ἀργειφόντης

ἔσπασε Πιερίηθεν ὁδοιπορίην ἀλεείνων, 85

οἷά τ’ ἐπειγόμενος δολιχὴν ὁδόν, αὐτοτροπήσας.



τὸν δὲ γέρων ἐνόησε δέμων ἀνθοῦσαν ἀλωὴν

ἱέμενον πεδίον δὲ δι’ Ὀγχηστὸν λεχεποίην·

τὸν πρότερος προσέφη Μαίης ἐρικυδέος υἱός·

ὦ γέρον ὅς τε φυτὰ σκάπτεις ἐπικαμπύλος ὤμους, 90

ἦ πολυοινήσεις εὖτ’ ἂν τάδε πάντα φέρῃσι

[εἴκε πίθῃ μάλα περ μεμνημένος ἐν φρεσὶ σῇσι] 91α

καί τε ἰδὼν μὴ ἰδὼν εἶναι καὶ κωφὸς ἀκούσας,

καὶ σιγᾶν, ὅτε μή τι καταβλάπτῃ τὸ σὸν αὐτοῦ.

Τόσσον φὰς συνέσευε βοῶν ἴφθιμα κάρηνα.

πολλὰ δ’ ὄρη σκιόεντα καὶ αὐλῶνας κελαδεινοὺς 95

καὶ πεδί’ ἀνθεμόεντα διήλασε κύδιμος Ἑρμῆς.

ὀρφναίη δ’ ἐπίκουρος ἐπαύετο δαιμονίη νὺξ

ἡ πλείων, τάχα δ’ ὄρθρος ἐγίγνετο δημιοεργός·

ἡ δὲ νέον σκοπιὴν προσεβήσατο δῖα Σελήνη

Πάλλαντος θυγάτηρ Μεγαμηδείδαο ἄνακτος, 100

τῆμος ἐπ’ Ἀλφειὸν ποταμὸν Διὸς ἄλκιμος υἱὸς

Φοίβου Ἀπόλλωνος βοῦς ἤλασεν εὐρυμετώπους.

ἀδμῆτες δ’ ἵκανον ἐπ’ αὔλιον ὑψιμέλαθρον

καὶ ληνοὺς προπάροιθεν ἀριπρεπέος λειμῶνος.

ἔνθ’ ἐπεὶ εὖ βοτάνης ἐπεφόρβει βοῦς ἐριμύκους 105

καὶ τὰς μὲν συνέλασσεν ἐς αὔλιον ἀθρόας οὔσας

λωτὸν ἐρεπτομένας ἠδ’ ἑρσήεντα κύπειρον,

σὺν δ’ ἐφόρει ξύλα πολλά, πυρὸς δ’ ἐπεμαίετο τέχνην.

δάφνης ἀγλαὸν ὄζον ἑλὼν ἀπέλεψε σιδήρῳ



ἄρμενον ἐν παλάμῃ· ἄμπνυτο δὲ θερμὸς ἀϋτμή· 110



Ἑρμῆς τοι πρώτιστα πυρήϊα πῦρ τ’ ἀνέδωκε.

πολλὰ δὲ κάγκανα κᾶλα κατουδαίῳ ἐνὶ βόθρῳ

οὖλα λαβὼν ἐπέθηκεν ἐπηετανά· λάμπετο δὲ φλὸξ

τηλόσε φῦσαν ἱεῖσα πυρὸς μέγα δαιομένοιο.

ὄφρα δὲ πῦρ ἀνέκαιε βίη κλυτοῦ Ἡφαίστοιο, 115

τόφρα δ’ ὑποβρύχιας ἕλικας βοῦς εἷλκε θύραζε

δοιὰς ἄγχι πυρός, δύναμις δέ οἱ ἕσπετο πολλή·

ἀμφοτέρας δ’ ἐπὶ νῶτα χαμαὶ βάλε φυσιοώσας·

ἀγκλίνων δ’ ἐκύλινδε δι’ αἰῶνας τετορήσας,

ἔργῳ δ’ ἔργον ὄπαζε ταμὼν κρέα πίονα δημῷ· 120

ὤπτα δ’ ἀμφ’ ὀβελοῖσι πεπαρμένα δουρατέοισι,

σάρκας ὁμοῦ καὶ νῶτα γεράσμια καὶ μέλαν αἷμα

ἐργμένον ἐν χολάδεσσι· τὰ δ’ αὐτοῦ κεῖτ’ ἐπὶ χώρης.

ῥινοὺς δ’ ἐξετάνυσσε καταστυφέλῳ ἐνὶ πέτρῃ,

ὡς ἔτι νῦν τὰ μέτασσα πολυχρόνιοι πεφύασι 125

δηρὸν δὴ μετὰ ταῦτα καὶ ἄκριτον. αὐτὰρ ἔπειτα

Ἑρμῆς χαρμόφρων εἰρύσατο πίονα ἔργα

λείῳ ἐπὶ πλαταμῶνι καὶ ἔσχισε δώδεκα μοίρας

κληροπαλεῖς· τέλεον δὲ γέρας προσέθηκεν ἑκάστῃ.

ἔνθ’ ὁσίης κρεάων ἠράσσατο κύδιμος Ἑρμῆς· 130

ὀδμὴ γάρ μιν ἔτειρε καὶ ἀθάνατόν περ ἐόντα

ἡδεῖ’· ἀλλ’ οὐδ’ ὥς οἱ ἐπείθετο θυμὸς ἀγήνωρ

καί τε μάλ’ ἱμείροντι περῆν ἱερῆς κατὰ δειρῆς.

ἀλλὰ τὰ μὲν κατέθηκεν ἐς αὔλιον ὑψιμέλαθρον,



δημὸν καὶ κρέα πολλά, μετήορα δ’ αἶψ’ ἀνάειρε, 135

σῆμα νέης φωρῆς· ἐπὶ δὲ ξύλα κάγκαν’ ἀγείρας

οὐλόποδ’, οὐλοκάρηνα πυρὸς κατεδάμνατ’ ἀϋτμῇ.

αὐτὰρ ἐπεί τοι πάντα κατὰ χρέος ἤνυσε δαίμων

σάνδαλα μὲν προέηκεν ἐς Ἀλφειὸν βαθυδίνην,

ἀνθρακιὴν δ’ ἐμάρανε, κόνιν δ’ ἀμάθυνε μέλαιναν 140

παννύχιος· καλὸν δὲ φόως κατέλαμπε Σελήνης.

Κυλλήνης δ’ αἶψ’ αὖτις ἀφίκετο δῖα κάρηνα

ὄρθριος, οὐδέ τί οἱ δολιχῆς ὁδοῦ ἀντεβόλησεν

οὔτε θεῶν μακάρων οὔτε θνητῶν ἀνθρώπων,

οὐδὲ κύνες λελάκοντο· Διὸς δ’ ἐριούνιος Ἑρμῆς 145

δοχμωθεὶς μεγάροιο διὰ κλήιθρον ἔδυνεν

αὔρῃ ὀπωρινῇ ἐναλίγκιος, ἠΰτ’ ὀμίχλη.

ἰθύσας δ’ ἄντρου ἐξίκετο πίονα νηὸν

ἦκα ποσὶ προβιβῶν· οὐ γὰρ κτύπεν ὥς περ ἐπ’ οὔδει.

ἐσσυμένως δ’ ἄρα λίκνον ἐπῴχετο κύδιμος Ἑρμῆς· 150

σπάργανον ἀμφ’ ὤμοις εἰλυμένος ἠΰτε τέκνον

νήπιον ἐν παλάμῃσι περ’ ἰγνύσι λαῖφος ἀθύρων

κεῖτο, χέλυν ἐρατὴν ἐπ’ ἀριστερὰ χειρὸς ἐέργων.

μητέρα δ’ οὐκ ἄρ’ ἔληθε θεὰν θεὸς εἰπέ τε μῦθον·

τίπτε σὺ ποικιλομῆτα πόθεν τόδε νυκτὸς ἐν ὥρῃ 155

ἔρχῃ ἀναιδείην ἐπιειμένε; νῦν σε μάλ’ οἴω

ἢ τάχ’ ἀμήχανα δεσμὰ περὶ πλευρῇσιν ἔχοντα

Λητοΐδου ὑπὸ χερσὶ διὲκ προθύροιο περήσειν,

ἣ σὲ φέροντα μεταξὺ κατ’ ἄγκεα φηλητεύσειν.

ἔῤῥε πάλιν· μεγάλην σε πατὴρ ἐφύτευσε μέριμναν 160

θνητοῖς ἀνθρώποισι καὶ ἀθανάτοισι θεοῖσι.

Τὴν δ’ Ἑρμῆς μύθοισιν ἀμείβετο κερδαλέοισι·



μῆτερ ἐμὴ τί με ταῦτα τιτύσκεαι ἠΰτε τέκνον

νήπιον, ὃς μάλα παῦρα μετὰ φρεσὶν αἴσυλα οἶδε,

ταρβαλέον καὶ μητρὸς ὑπαιδείδοικεν ἐνιπάς; 165

αὐτὰρ ἐγὼ τέχνης ἐπιβήσομαι, ἥ τις ἀρίστη

βουκολέων ἐμὲ καὶ σὲ διαμπερές· οὐδὲ θεοῖσι

νῶϊ μετ’ ἀθανάτοισιν ἀδώρητοι καὶ ἄλιστοι

αὐτοῦ τῇδε μένοντες ἀνεξόμεθ’, ὡς σὺ κελεύεις.

βέλτερον ἤματα πάντα μετ’ ἀθανάτοις ὀαρίζειν 170

πλούσιον ἀφνειὸν πολυλήϊον ἢ κατὰ δῶμα

ἄντρῳ ἐν ἠερόεντι θαασσέμεν· ἀμφὶ δὲ τιμῆς

κἀγὼ τῆς ὁσίης ἐπιβήσομαι ἧς περ Ἀπόλλων.

εἰ δέ κε μὴ δώῃσι πατὴρ ἐμός, ἧ τοι ἔγωγε

πειρήσω, δύναμαι, φηλητέων ὄρχαμος εἶναι. 175

εἰ δέ μ’ ἐρευνήσει Λητοῦς ἐρικυδέος υἱός,

ἄλλο τί οἱ καὶ μεῖζον ὀίομαι ἀντιβολήσειν.

εἶμι γὰρ ἐς Πυθῶνα μέγαν δόμον ἀντιτορήσων·

ἔνθεν ἅλις τρίποδας περικαλλέας ἠδὲ λέβητας

πορθήσω καὶ χρυσόν, ἅλις τ’ αἴθωνα σίδηρον 180

καὶ πολλὴν ἐσθῆτα· σὺ δ’ ὄψεαι, αἴ κ’ ἐθέλῃσθα.

Ὣς οἱ μέν ῥ’ ἐπέεσσι πρὸς ἀλλήλους ἀγόρευον

υἱός τ’ αἰγιόχοιο Διὸς καὶ πότνια Μαῖα.

ἠὼς δ’ ἠριγένεια φόως θνητοῖσι φέρουσα

ὤρνυτ’ ἀπ’ Ὠκεανοῖο βαθυρρόου· αὐτὰρ Ἀπόλλων 185

Ὀγχηστὸν δ’ ἀφίκανε κιὼν πολυήρατον ἄλσος

ἁγνὸν ἐρισφαράγου Γαιηόχου· ἔνθα γέροντα

κνώδαλον εὗρε νέμοντα παρὲξ ὁδοῦ ἕρκος ἀλωῆς.



τὸν πρότερος προσέφη Λητοῦς ἐρικυδέος υἱός·

Ὢ γέρον Ὀγχηστοῖο βατοδρόπε ποιήεντος 190

βοῦς ἀπὸ Πιερίης διζήμενος ἐνθάδ’ ἱκάνω

πάσας θηλείας, πάσας κεράεσσιν ἑλικτάς,

ἐξ ἀγέλης· ὁ δὲ ταῦρος ἐβόσκετο μοῦνος ἀπ’ ἄλλων

κυάνεος· χαροποὶ δὲ κύνες κατόπισθεν ἕποντο

τέσσαρες, ἠΰτε φῶτες ὁμόφρονες· οἱ μὲν ἔλειφθεν 195

οἵ τε κύνες ὅ τε ταῦρος, ὃ δὴ περὶ θαῦμα τέτυκται·

ταὶ δ’ ἔβαν ἠελίοιο νέον καταδυομένοιο

ἐκ μαλακοῦ λειμῶνος ἀπὸ γλυκεροῖο νομοῖο.

ταῦτά μοι εἰπὲ γεραιὲ παλαιγενὲς εἴ που ὄπωπας

ἀνέρα ταῖσδ’ ἐπὶ βουσὶ διαπρήσσοντα κέλευθον. 200

Τὸν δ’ ὁ γέρων μύθοισιν ἀμειβόμενος προσέειπεν·

ὦ φίλος ἀργαλέον μὲν ὅσ’ ὀφθαλμοῖσιν ἴδοιτο

πάντα λέγειν· πολλοὶ γὰρ ὁδὸν πρήσσουσιν ὁδῖται,

τῶν οἱ μὲν κακὰ πολλὰ μεμαότες, οἱ δὲ μάλ’ ἐσθλὰ

φοιτῶσιν· χαλεπὸν δὲ δαήμεναί ἐστιν ἕκαστον· 205

αὐτὰρ ἐγὼ πρόπαν ἦμαρ ἐς ἠέλιον καταδύντα

ἔσκαπτον περὶ γουνὸν ἀλωῆς οἰνοπέδοιο·

παῖδα δ’ ἔδοξα φέριστε, σαφὲς δ’ οὐκ οἶδα, νοῆσαι,

ὅς τις ὁ παῖς ἅμα βουσὶν ἐϋκραίρῃσιν ὀπήδει

νήπιος, εἶχε δὲ ῥάβδον· ἐπιστροφάδην δ’ ἐβάδιζεν, 210

ἐξοπίσω δ’ ἀνέεργε, κάρη δ’ ἔχεν ἀντίον αὐτῷ.

Φῆ ῥ’ ὁ γέρων· ὃ δὲ θᾶττον ὁδὸν κίε μῦθον ἀκούσας.

οἰωνὸν δ’ ἐνόει τανυσίπτερον, αὐτίκα δ’ ἔγνω

φηλητὴν γεγαῶτα Διὸς παῖδα Κρονίωνος.

ἐσσυμένως δ’ ἤϊξεν ἄναξ Διὸς υἱὸς Ἀπόλλων 215

ἐς Πύλον ἠγαθέην διζήμενος εἰλίποδας βοῦς,

πορφυρέῃ νεφέλῃ κεκαλυμμένος εὐρέας ὤμους·



ἴχνιά τ’ εἰσενόησεν Ἑκηβόλος εἶπέ τε μῦθον·

Ὢ πόποι ἦ μέγα θαῦμα τόδ’ ὀφθαλμοῖσιν ὁρῶμαι·

ἴχνια μὲν τάδε γ’ ἐστὶ βοῶν ὀρθοκραιράων, 220

ἀλλὰ πάλιν τέτραπται ἐς ἀσφοδελὸν λειμῶνα·

βήματα δ’ οὔτ’ ἀνδρὸς τάδε γίγνεται οὔτε γυναικὸς

οὔτε λύκων πολιῶν οὔτ’ ἄρκτων οὔτε λεόντων·

οὔτε τι κενταύρου λασιαύχενος ἔλπομαι εἶναι,

ὅς τις τοῖα πέλωρα βιβᾷ ποσὶ καρπαλίμοισιν· 225

αἰνὰ μὲν ἔνθεν ὁδοῖο, τὰ δ’ αἰνότερ’ ἔνθεν ὁδοῖο.

Ὢς εἰπὼν ἤϊξεν ἄναξ Διὸς υἱὸς Ἀπόλλων,

Κυλλήνης δ’ ἀφίκανεν ὄρος καταείμενον ὕλῃ

πέτρης ἐς κευθμῶνα βαθύσκιον, ἔνθα τε νύμφη

ἀμβροσίη ἐλόχευσε Διὸς παῖδα Κρονίωνος. 230

ὀδμὴ δ’ ἱμερόεσσα δι’ οὔρεος ἠγαθέοιο

κίδνατο, πολλὰ δὲ μῆλα ταναύποδα βόσκετο ποίην.

ἔνθα τότε σπεύδων κατεβήσατο λάινον οὐδὸν

ἄντρον ἐς ἠερόεν ἑκατηβόλος αὐτὸς Ἀπόλλων.

Τὸν δ’ ὡς οὖν ἐνόησε Διὸς καὶ Μαιάδος υἱὸς 235

χωόμενον περὶ βουσὶν ἑκηβόλον Ἀπόλλωνα,

σπάργαν’ ἔσω κατέδυνε θυήεντ’· ἠΰτε πολλὴν

πρέμνων ἀνθρακιὴν ὕλης σποδὸς ἀμφικαλύπτει,

ὣς Ἑρμῆς Ἑκάεργον ἰδὼν ἀνέειλε’ ἓ αυτόν.

ἐν δ’ ὀλίγῳ συνέλασσε κάρη χεῖράς τε πόδας τε 240

φή ῥα νεόλλουτος προκαλεύμενος ἥδυμον ὕπνον,

ἐγρήσσων ἐτεόν γε· χέλυν δ’ ὑπὸ μασχάλῃ εἶχε.

γνῶ δ’ οὐδ’ ἠγνοίησε Διὸς καὶ Λητοῦς υἱὸς



νύμφην τ’ οὐρείην περικαλλέα καὶ φίλον υἱόν,

παῖδ’ ὀλίγον, δολίῃς εἰλυμένον ἐντροπίῃσι. 245

παπτήνας δ’ ἀνὰ πάντα μυχὸν μεγάλοιο δόμοιο

τρεῖς ἀδύτους ἀνέῳγε λαβὼν κληῗδα φαεινὴν

νέκταρος ἐμπλείους ἠδ’ ἀμβροσίης ἐρατεινῆς·

πολλὸς δὲ χρυσός τε καὶ ἄργυρος ἔνδον ἔκειτο,

πολλὰ δὲ φοινικόεντα καὶ ἄργυφα εἵματα νύμφης, 250

οἷα θεῶν μακάρων ἱεροὶ δόμοι ἐντὸς ἔχουσιν·

ἔνθ’ ἐπεὶ ἐξερέεινε μυχοὺς μεγάλοιο δόμοιο

Λητοΐδης, μύθοισι προσηύδα κύδιμον Ἑρμῆν·

Ὦ παῖ ὃς ἐν λίκνῳ κατάκειαι, μήνυέ μοι βοῦς

θᾶττον· ἐπεὶ τάχα νῶι διοισόμεθ’ οὐ κατὰ κόσμον. 255

ῥίψω γάρ σε βαλὼν ἐς Τάρταρον ἠερόεντα,

ἐς ζόφον αἰνόμορον καὶ ἀμήχανον· οὐδέ σε μήτηρ

ἐς φάος οὐδὲ πατὴρ ἀναλύσεται, ἀλλ’ ὑπὸ γαίῃ

ἐρρήσεις ὀλίγοισι μετ’ ἀνδράσιν ἡγεμονεύων.

Τὸν δ’ Ἑρμῆς μύθοισιν ἀμείβετο κερδαλέοισι· 260

Λητοΐδη τίνα τοῦτον ἀπηνέα μῦθον ἔειπας

καὶ βοῦς ἀγραύλους διζήμενος ἐνθάδ’ ἱκάνεις;

οὐκ ἴδον, οὐ πυθόμην, οὐκ ἄλλου μῦθον ἄκουσα·

οὐκ ἂν μηνύσαιμ’, οὐκ ἂν μήνυτρον ἀροίμην·

οὐδὲ βοῶν ἐλατῆρι κραταιῷ φωτί ἔοικα, 265

οὐκ ἐμὸν ἔργον τοῦτο, πάρος δέ μοι ἄλλα μέμηλεν·

ὕπνος ἐμοί γε μέμηλε καὶ ἡμετέρης γάλα μητρός,

σπάργανά τ’ ἀμφ’ ὤμοισιν ἔχειν καὶ θερμὰ λοετρά.

μή τις τοῦτο πύθοιτο πόθεν τόδε νεῖκος ἐτύχθη·

καί κεν δὴ μέγα θαῦμα μετ’ ἀθανάτοισι γένοιτο 270

παῖδα νέον γεγαῶτα διὲκ προθύροιο περῆσαι

βουσὶ μετ’ ἀγραύλοισι· τὸ δ’ ἀπρεπέως ἀγορεύεις.



χθὲς γενόμην, ἁπαλοὶ δὲ πόδες, τρηχεῖα δ’ ὕπο χθών.

εἰ δὲ θέλεις πατρὸς κεφαλὴν μέγαν ὅρκον ὀμοῦμαι·

μὴ μὲν ἐγὼ μήτ’ αὐτὸς ὑπίσχομαι αἴτιος εἶναι, 275

μήτε τιν’ ἄλλον ὄπωπα βοῶν κλοπὸν ὑμετεράων,

αἵ τινες αἱ βόες εἰσί· τὸ δὲ κλέος οἶον ἀκούω.

Ὣς ἄρ’ ἔφη καὶ πυκνὸν ἀπὸ βλεφάρων ἀμαρύσσων

ὀφρύσι ῥιπτάζεσκεν ὁρώμενος ἔνθα καὶ ἔνθα,

μάκρ’ ἀποσυρίζων, ἅλιον τὸν μῦθον ἀκούων. 280

τὸν δ’ ἁπαλὸν γελάσας προσέφη ἑκάεργος Ἀπόλλων·

Ὦ πέπον ἠπεροπευτὰ δολοφραδὲς ἦ σε μάλ’ οἴω

πολλάκις ἀντιτοροῦντα δόμους εὖ ναιετάοντας

ἔννυχον οὐχ ἕνα μοῦνον ἐπ’ οὔδεϊ φῶτα καθίσσαι

σκευάζοντα κατ’ οἶκον ἄτερ ψόφου, οἷ’ ἀγορεύεις· 285

πολλοὺς δ’ ἀγραύλους ἀκαχήσεις μηλοβοτῆρας

οὔρεος ἐν βήσσῃς, ὁπότ’ ἄν κρειῶν ἐρατίζων

ἀντᾷς βουκολίοισι καὶ εἰροπόκοις ὀΐεσσιν.

ἀλλ’ ἄγε, μὴ πύματόν τε καὶ ὕστατον ὕπνον ἰαύσῃς,

ἐκ λίκνου κατάβαινε, μελαίνης νυκτὸς ἑταῖρε. 290

τοῦτο γὰρ οὖν καὶ ἔπειτα μετ’ ἀθανάτοις γέρας ἕξεις·

ἀρχὸς φηλητέων κεκλήσεαι ἤματα πάντα.

Ὣς ἄρ’ ἔφη καὶ παῖδα λαβὼν φέρε Φοῖβος Ἀπόλλων.

σὺν δ’ ἄρα φρασσάμενος τότε δὴ κρατὺς Ἀργειφόντης

οἰωνὸν προέηκεν ἀειρόμενος μετὰ χερσί, 295

τλήμονα γαστρὸς ἔριθον ἀτάσθαλον ἀγγελιώτην.

ἐσσυμένως δὲ μετ’ αὐτὸν ἐπέπταρε· τοῖο δ’ Ἀπόλλων

ἔκλυεν, ἐκ χειρῶν δὲ χαμαὶ βάλε κύδιμον Ἑρμῆν.



ἕζετο δὲ προπάροιθε καὶ ἐσσύμενός περ ὁδοῖο

Ἑρμῆν κερτομέων, καί μιν πρὸς μῦθον ἔειπε· 300

Θάρσει σπαργανιῶτα Διὸς καὶ Μαιάδος υἱέ·

εὑρήσω καὶ ἔπειτα βοῶν ἴφθιμα κάρηνα

τούτοις οἰωνοῖσι· σὺ δ’ αὖθ’ ὁδὸν ἡγεμονεύσεις.

Ὢς φάθ’· ὁ δ’ αὖτ’ ἀνόρουσε θοῶς Κυλλήνιος Ἑρμῆς

σπουδῇ ἰών· ἄμφω δὲ παρ’ οὔατα χερσὶν ἐώθει, 305

σπάργανον ἀμφ’ ὤμοισιν ἐελμένος, εἶπε δὲ μῦθον·

Πῇ με φέρεις, Ἑκάεργε θεῶν ζαμενέστατε πάντων;

ἦ με βοῶν ἕνεχ’ ὧδε χολούμενος ὀρσολοπεύεις;

ὦ πόποι εἴθ’ ἀπόλοιτο βοῶν γένος· οὐ γὰρ ἐγώ γε

ὑμετέρας ἔκλεψα βόας, οὐδ’ ἄλλον ὄπωπα, 310

αἵ τινές εἰσι βόες· τὸ δὲ κλέος οἶον ἀκούω.

δὸς δὲ δίκην καὶ δέξο παρὰ Ζηνὶ Κρονίωνι.

Αὐτὰρ ἐπεὶ τὰ ἕκαστα διαρρήδην ἐρέεινον

Ἑρμῆς τ’ οἰοπόλος καὶ Λητοῦς ἀγλαὸς υἱὸς

ἀμφὶς θυμὸν ἔχοντες· ὁ μὲν νημερτέα φωνὴν 315



οὐκ ἀδίκως ἐπὶ βουσὶν ἐλάζυτο κύδιμον Ἑρμῆν,

αὐτὰρ ὁ τέχνῃσίν τε καὶ αἱμυλίοισι λόγοισιν

ἤθελεν ἐξαπατᾶν Κυλλήνιος Ἀργυρότοξον·

αὐτὰρ ἐπεὶ πολύμητις ἐὼν πολυμήχανον εὗρεν

ἐσσυμένως δὴ ἔπειτα διὰ ψαμάθοιο βάδιζε 320

πρόσθεν, ἀτὰρ κατόπισθε Διὸς καὶ Λητοῦς υἱός.

αἶψα δὲ τέρθρον ἵκοντο θυώδεος Οὐλύμποιο

ἐς πατέρα Κρονίωνα Διὸς περικαλλέα τέκνα·

κεῖθι γὰρ ἀμφοτέροισι δίκης κατέκειτο τάλαντα.



εὐμιλίη δ’ ἔχ’ Ὄλυμπον ἀγάννιφον, ἀθάνατοι δὲ 325

ἄφθιτοι ἠγερέθοντο μετὰ χρυσόθρονον ἠῶ.

ἔστησαν δ’ Ἑρμῆς τε καὶ ἀργυρότοξος Ἀπόλλων

πρόσθε Διὸς γούνων· ὁ δ’ ἀνείρετο φαίδιμον υἱὸν

Ζεὺς ὑψιβρεμέτης καί μιν πρὸς μῦθον ἔειπε·

Φοῖβε πόθεν ταύτην μενοεικέα ληίδ’ ἐλαύνεις 330

παῖδα νέον γεγαῶτα φυὴν κήρυκος ἔχοντα;

σπουδαῖον τόδε χρῆμα θεῶν μεθ’ ὁμήγυριν ἦλθε.

Τὸν δ’ αὖτε προσέειπεν ἄναξ ἑκάεργος Ἀπόλλων·

ὦ πάτερ ἦ τάχα μῦθον ἀκούσεαι οὐκ ἀλαπαδνὸν

κερτομέων ὡς οἶος ἐγὼ φιλολήϊός εἰμι. 335

παῖδά τιν’ εὗρον τόνδε διαπρύσιον κεραϊστὴν

Κυλλήνης ἐν ὄρεσσι πολὺν διὰ χῶρον ἀνύσσας

κέρτομον οἷον ἐγώ γε θεῶν οὐκ ἄλλον ὄπωπα

οὐδ’ ἀνδρῶν, ὁπόσοι λησίμβροτοί εἰσ’ ἐπὶ γαῖαν.

κλέψας δ’ ἐκ λειμῶνος ἐμὰς βοῦς ᾤχετ’ ἐλαύνων 340

ἑσπέριος παρὰ θῖνα πολυφλοίσβοιο θαλάσσης

εὐθὺ Πύλον δ’ ἐλάων· τὰ δ’ ἄρ’ ἴχνια δοιὰ πέλωρα

οἷά τ’ ἀγάσσασθαι καὶ ἀγαυοῦ δαίμονος ἔργα.

τῇσιν μὲν γὰρ βουσὶν ἐς ἀσφοδελὸν λειμῶνα

ἀντία βήματ’ ἔχουσα κόνις ἀνέφαινε μέλαινα· 345

αὐτὸς δ’ οὖτος ὅδ’ ἐκτὸς ἀμήχανος, οὔτ’ ἄρα ποσσὶν

οὔτ’ ἄρα χερσὶν ἔβαινε διὰ ψαμαθώδεα χῶρον·

ἀλλ’ ἄλλην τινὰ μῆτιν ἔχων διέτριβε κέλευθα

τοῖα πέλωρ’ ὡς εἴ τις ἀραιῇσι δρυσὶ βαίνοι.

ὄφρα μὲν οὖν ἐδίωκε διὰ ψαμαθώδεα χῶρον, 350



ῥεῖα μάλ’ ἴχνια πάντα διέπρεπεν ἐν κονίῃσιν·

αὐτὰρ ἐπεὶ ψαμάθοιο μέγαν στίβον ἐξεπέρησεν,

ἄφραστος γένετ’ ὦκα βοῶν στίβος ἠδὲ καὶ αὐτοῦ

χῶρον ἀνὰ κρατερόν· τὸν δ’ ἐφράσατο βροτὸς ἀνὴρ

εἰς Πύλον εὐθὺς ἐλῶντα βοῶν γένος εὐρυμετώπων. 355

αὐτὰρ ἐπεὶ δὴ τὰς μὲν ἐν ἡσυχίῃ κατέερξε

καὶ διαπυρπαλάμησεν ὁδοῦ τὸ μὲν ἔνθα, τὸ δ’ ἔνθα,

ἐν λίκνῳ κατέκειτο μελαίνῃ νυκτὶ ἐοικὼς

ἄντρῳ ἐν ἠερόεντι κατὰ ζόφον, οὐδέ κεν αὐτὸν

αἰετὸς ὀξὺ λάων ἐσκέψατο· πολλὰ δὲ χερσὶν 360

αὐγὰς ὠμόργαζε δολοφροσύνην ἀλεγύνων.

αὐτὸς δ’ αὐτίκα μῦθον ἀπηλεγέως ἀγόρευεν·

οὐκ ἴδον, οὐ πυθόμην, οὐκ ἄλλου μῦθον ἄκουσα,

οὐδέ κε μηνύσαιμ’, οὐδ’ ἄν μήνυτρον ἀροίμην.

Ἠ τοι ἄρ’ ὣς εἰπὼν κατ’ ἄρ’ ἕζετο Φοῖβος Ἀπόλλων· 365

Ερμῆς δ’ ἄλλον μῦθον ἐν ἀθανάτοισιν ἔειπε,

δείξατο δ’ ἐς Κρονίωνα θεῶν σημάντορα πάντων·

Ζεῦ πάτερ ἦ τοι ἐγώ σοι ἀληθείην ἀφορεύσω·

νημερτής τε γάρ εἰμι καὶ οὐκ οἶδα ψεύδεσθαι.

ἦλθεν ἐς ἡμετέρου διζήμενος εἰλίποδας βοῦς 370

σήμερον ἠελίοιο νέον ἐπιτελλομένοιο,

οὐδὲ θεῶν μακάρων ἄγε μάρτυρας οὐδὲ κατόπτας,

μηνύειν δ’ ἐκέλευεν ἀναγκαίης ὑπὸ πολλῆς,

πολλὰ δέ μ’ ἠπείλησε βαλεῖν ἐς Τάρταρον εὐρύν,

οὕνεχ’ ὁ μὲν τέρεν ἄνθος ἔχει φιλοκυδέος ἥβης, 375

αὐτὰρ ἐγὼ χθιζὸς γενόμην· τὰ δέ τ’ οἶδε καὶ αὐτός·

οὔτι βοῶν ἐλατῆρι κραταιῷ φωτὶ ἐοικώς.



πείθεο, καὶ γὰρ ἐμεῖο πατὴρ φίλος εὔχεαι εἶναι,

ὡς οὐκ οἴκαδ’ ἔλασσα βόας, ὣς ὄλβιος εἴην,

οὐδ’ ὑπὲρ οὐδὸν ἔβην· τὸ δέ τ’ ἀτρεκέως ἀγορεύω. 380

Ἠέλιον δὲ μάλ’ αἰδέομαι καὶ δαίμονας ἄλλους,

καὶ σε φιλῶ καὶ τοῦτον ὀπίζομαι· οἶσθα καὶ αὐτὸς

ὡς οὐκ αἴτιός εἰμι· μέγαν δ’ ἐπιδαίομαι ὅρκον·

οὐ μὰ τάδ’ ἀθανάτων εὐκόσμητα προθύραια.

καί ποτ’ ἐγὼ τούτῳ τίσω ποτὲ νηλέα φωρὴν 385

καὶ κρατερῷ περ ἐόντι· σὺ δ’ ὁπλοτέροισιν ἄρηγε.

Ὣς φάτ’ ἐπιλλίζων Κυλλήνιος Ἀργειφόντης,

καὶ τὸ σπάργανον εἶχεν ἐπ’ ὠλένῃ οὐδ’ ἀπέβαλλε.

Ζεὺς δὲ μέγ’ ἐξεγέλασσεν ἰδὼν κακομηδέα παῖδα

εὖ καὶ ἐπισταμένως ἀρνεύμενον ἀμφὶ βόεσσιν. 390

ἀμφοτέρους δ’ ἐκέλευσεν ὁμόφρονα θυμὸν ἔχοντας

ζητεύειν, Ἑρμῆν δὲ διάκτορον ἡγεμονεύειν,

καὶ δεῖξαι τὸν χῶρον ἐπ’ ἀβλαβίῃσι νόοιο

ὅππη δὴ αὖτ’ ἀπέκρυψε βοῶν ἴφθιμα κάρηνα.

νεῦσεν δὲ Κρονίδης, ἐπεπείθετο δ’ ἀγλαὸς Ἑρμῆς· 395

ῥηϊδίως γὰρ ἔπειθε Διὸς νόος αἰγιόχοιο.

τὼ δ’ ἄμφω σπεύδοντε Διὸς περικαλλέα τέκνα

ἐς Πύλον ἠμαθόεντα ἐπ’ Ἀλφειοῦ πόρον ἷξον·

ἀγροὺς δ’ ἐξίκοντο καὶ αὔλιον ὑψιμέλαθρον

ἡχοῦ δὴ τὰ χρήματ’ ἀτάλλετο νυκτὸς ἐν ὥρῃ. 400

ἔνθ’ Ἑρμῆς μὲν ἔπειτα κιὼν παρὰ λάϊνον ἄντρον

ἐς φῶς ἐξήλαυνε βοῶν ἴφθιμα κάρηνα·

Λητοΐδης δ’ ἀπάτερθεν ἰδὼν ἐνόησε βοείας



πέτρῃ ἐπ’ ἠλιβάτῳ, τάχα δ’ ἤρετο κύδιμον Ἑρμῆν·

Πῶς ἐδύνω δολομῆτα δύω βόε δειροτομῆσαι, 405

ὧδε νεογνὸς ἐὼν καὶ νήπιος; αὐτὸς ἐγώ γε

θαυμαίνω κατόπισθε τὸ σὸν κράτος· οὐδέ τί σε χρὴ

μακρὸν ἀέξεσθαι, Κυλλήνιε, Μαιάδος υἱέ.

Ὣς ἄρ ἔφη, καὶ χερσὶ περίστρεφε καρτερὰ δεσμὰ



ἄγνου· ταὶ δ’ ὑπὸ ποσσὶ κατὰ χθονὸς αἶψα φύοντο 410

αὐτόθεν ἐμβολάδην ἐστραμμέναι ἀλλήλῃσι

ῥεῖά τε καὶ πάσῃσιν ἐπ’ ἀγραύλοισι βόεσσιν

Ἑρμέω βουλῇσι κλεψίφρονος· αὐτὰρ Ἀπόλλων

θαύμασεν ἀθρήσας. τότε δὴ κρατὺς Ἀργειφόντης

χῶρον ὑποβλήδην ἐσκέψατο, πῦρ ἀμαρύσσων 415



ἐγκρύψαι μεμαώς· Λητοῦς δ’ ἐρικυδέος υἱὸν

ῥεῖα μάλ’ ἐπρήϋνεν ἑκηβόλον, ὡς ἔθελ’ αὐτός,

καὶ κρατερόν περ ἐόντα· λαβὼν δ’ ἐπ’ ἀριστερὰ χειρὸς

πλήκτρῳ ἐπειρήτιζε κατὰ μέλος· ἡ δ’ ὑπὸ χειρὸς

σμερδαλέον κονάβησε, γέλασσε δὲ Φοῖβος Ἀπόλλων 420

γηθήσας, ἐρατὴ δὲ διὰ φρένας ἤλυθ’ ἰωὴ

θεσπεσίης ἐνοπῆς, καὶ μιν γλυκὺς ἵμερος ᾕρει

θυμῷ ἀκουάζοντα· λύρῃ δ’ ἐρατὸν κιθαρίζων

στῆ ῥ’ ὅ γε θαρσήσας ἐπ’ ἀριστερὰ Μαιάδος υἱὸς

Φοίβου Ἀπόλλωνος, τάχα δὲ λιγέως κιθαρίζων 425

γηρύετ’ ἀμβολάδην, ἐρατὴ δέ οἱ ἕσπετο φωνή,

κραίνων ἀθανάτους τε θεοὺς καὶ γαῖαν ἐρεμνὴν

ὡς τὰ πρῶτα γένοντο καὶ ὡς λάχε μοῖραν ἕκαστος.



Μνημοσύνην μὲν πρῶτα θεῶν ἐγέραιρεν ἀοιδῇ

μητέρα Μουσάων, ἡ γὰρ λάχε Μαιάδος υἱόν· 430

τοὺς δὲ κατὰ πρέσβιν τε καὶ ὡς γεγάασιν ἕκαστος

ἀθανάτους ἐγέραιρε θεοὺς Διὸς ἀγλαὸς υἱὸς

πάντ’ ἐνέπων κατὰ κόσμον, ἐπωλένιον κιθαρίζων.

τὸν δ’ ἔρος ἐν στήθεσσιν ἀμήχανος αἴνυτο θυμόν,

καὶ μιν φωνήσας ἔπεα πτερόεντα προσηύδα· 435

Βουφόνε μηχανιῶτα πονεύμενε δαιτὸς ἑταῖρε

πεντήκοντα βοῶν ἀντάξια ταῦτα μέμηλας.

ἡσυχίως καὶ ἔπειτα διακρινέεσθαι ὀΐω·

νῦν δ’ ἄγε μοι τόδε εἰπὲ πολύτροπε Μαιάδος υἱὲ

ἦ σοί γ’ ἐκ γενετῆς τάδ’ ἅμ’ ἕσπετο θαυματὰ ἔργα 440

ἠέ τις ἀθανάτων ἠὲ θνητῶν ἀνθρώπων

δῶρον ἀγαυὸν ἔδωκε καὶ ἔφρασε θέσπιν ἀοιδήν;

θαυμασίην γὰρ τήνδε νεήφατον ὄσσαν ἀκούω,

ἣν οὐ πώ ποτέ φημι δαήμεναι οὔτε τιν’ ἀνδρῶν,

οὔτε τιν’ ἀθανάτων, οἳ Ὀλύμπια δώματ’ ἔχουσι, 445

νόσφι σέθεν φηλῆτα Διὸς καὶ Μαιάδος υἱέ.

τίς τέχνη, τίς μοῦσα ἀμηχανέων μελεδώνων,

τίς τρίβος; ἀτρεκέως γὰρ ἅμα τρία πάντα πάρεστιν

εὐφροσύνην καὶ ἔρωτα καὶ ἥδυμον ὕπνον ἑλέσθαι.

καὶ γὰρ ἐγὼ Μούσῃσιν Ὀλυμπιάδεσσιν ὀπηδός, 450

τῇσι χοροί τε μέλουσι καὶ ἀγλαὸς οἶμος ἀοιδῆς

καὶ μολπὴ τεθαλυῖα καὶ ἱμερόεις βρόμος αὐλῶν·

ἀλλ’ οὔ πω τί μοι ὧδε μετὰ φρεσὶν ἄλλο μέλησεν

οἷα νέων θαλίῃς ἐνδέξια ἔργα πέλονται·

θαυμάζω Διὸς υἱὲ τάδ’ ὡς ἐρατὸν κιθαρίζεις. 455

νῦν δ’ ἐπεὶ οὖν ὀλίγος περ ἐὼν κλυτὰ μήδεα οἶδας,



ἷζε πέπον καὶ μῦθον ἐπαίνει πρεσβυτέροισι.

νῦν γάρ τοι κλέος ἔσται ἐν ἀθανάτοισι θεοῖσι

σοί τ’ αὐτῷ καὶ μητρί· τὸ δ’ ἀτρεκέως ἀγορεύσω·

ναὶ μὰ τόδε κρανέϊνον ἀκόντιον ἦ μὲν ἐγώ σε 460

κυδρὸν ἐν ἀθανάτοισι καὶ ὄλβιον ἡγεμονεύσω,

δώσω τ’ ἀγλαὰ δῶρα καὶ ἐς τέλος οὐκ ἀπατήσω.

Τὸν δ’ Ἑρμῆς μύθοισιν ἀμείβετο κερδαλέοισιν·

εἰρωτᾷς μ’ Ἐκάεργε περιφραδές· αὐτὰρ ἐγώ σοι

τέχνης ἡμετέρης ἐπιβήμεναι οὔ τι μεγαίρω. 465

σήμερον εἰδήσεις· ἐθέλω δέ τοι ἤπιος εἶναι

βουλῇ καὶ μύθοισι, σὺ δὲ φρεσὶ πάντ’ εὖ οἶδας·

πρῶτος γὰρ Διὸς υἱὲ μετ’ ἀθανάτοισι θαάσσεις

ἠΰς τε κρατερός τε· φιλεῖ δέ σε μητίετα Ζεὺς

ἐκ πάσης ὁσίης, ἔπορεν δέ τοι ἀγλαὰ δῶρα. 470

καὶ τιμὰς σὲ γέ φασι δαήμεναι ἐκ Διὸς ὀμφῆς

μαντείας θ’ Ἐκάεργε Διὸς πάρα, θέσφατα πάντα·

τῶν νῦν αὐτὸς ἔγωγε παῖδ’ ἀφνειὸν δεδάηκα.

σοὶ δ’ αὐτάγρετόν ἐστι δαήμεναι ὅττι μενοινᾷς.

ἀλλ’ ἐπεὶ οὖν τοι θυμὸς ἐπιθύει κιθαρίζειν, 475

μέλπεο καὶ κιθάριζε καὶ ἀγλαΐας ἀλέγυνε

δέγμενος ἐξ ἐμέθεν· σὺ δέ μοι φίλε, κῦδος ὄπαζε.

εὐμόλπει μετὰ χερσὶν ἔχων λιγύφωνον ἑταίρην

καλὰ καὶ εὖ κατὰ κόσμον ἐπιστάμενος ἀγορεύειν.

εὔκηλος μὲν ἔπειτα φέρειν εἰς δαῖτα θάλειαν 480

καὶ χορὸν ἱμερόεντα καὶ ἐς φιλοκυδέα κῶμον,



εὐφροσύνην νυκτός τε καὶ ἤματος. ὅς τις ἂν αὐτὴν

τέχνῃ καὶ σοφίῃ δεδαημένος ἐξερεείνῃ

φθεγγομένη παντοῖα νόῳ χαρίεντα διδάσκει

ῥεῖα συνηθείῃσιν ἀθυρομένη μαλακῇσιν, 485

ἐργασίην φεύγουσα δυήπαθον· ὃς δέ κεν αὐτὴν

νῆις ἐὼν τὸ πρῶτον ἐπιζαφελῶς ἐρεείνῃ,

μὰψ αὔτως κεν ἔπειτα μετήορά τε θρυλλίζοι.

σοὶ δ’ αὐτάγρετόν ἐστι δαήμεναι ὅττι μενοινᾷς.

καὶ τοι ἐγὼ δώσω ταύτην Διὸς ἀγλαὲ κοῦρε· 490

ἡμεῖς δ’ αὖτ’ ὄρεός τε καὶ ἱπποβότου πεδίοιο

βουσὶ νομούς Ἐκάεργε νομεύσομεν ἀγραύλοισιν.

ἔνθεν ἅλις τέξουσι βόες ταύροισι μιγεῖσαι

μίγδην θηλείας τε καὶ ἄρσενας· οὐδέ τί σε χρὴ

κερδαλέον περ ἐόντα περιζαμενῶς κεχολῶσθαι. 495

Ὣς εἰπὼν ὤρεξ’, ὁ δ’ ἐδέξατο Φοῖβος Ἀπόλλων,

Ἐρμῇ δ’ ἐγγυάλιξεν ἑκὼν μάστιγα φαεινήν,

βουκολίας τ’ ἐπέτελλεν· ἔδεκτο δὲ Μαιάδος υἱὸς

γηθήσας· κίθαριν δὲ λαβὼν ἐπ’ ἀριστερὰ χειρὸς

Λητοῦς ἀγλαὸς υἱὸς ἄναξ ἑκάεργος Ἀπόλλων 500

πλήκτρῳ ἐπειρήτιζε κατὰ μέλος, ἡ δ’ ὑπὸ νέρθεν

σμερδαλέον κονάβησε, θεὸς δ’ ὑπὸ καλὸν ἄεισεν.

Ἔνθα βόες μὲν ἔπειτα ποτὶ ζάθεον λειμῶνα

ἐτραπέτην· αὐτοὶ δὲ Διὸς περικαλλέα τέκνα

ἄψοῤῥοι πρὸς Ὄλυμπον ἀγάννιφον ἐρρώσαντο 505

τερπόμενοι φόρμιγγι, χάρη δ’ ἄρα μητιέτα Ζεύς,



ἄμφω δ’ ἐς φιλότητα συνήγαγε· καὶ τὰ μὲν Ἑρμῆς

Λητοΐδην ἐφίλησε διαμπερὲς ὡς ἔτι καὶ νῦν,

σήματ’ ἐπεὶ κίθαριν μὲν Ἑκηβόλῳ ἐγγυάλιξεν

ἱμερτήν, δεδαὼς ὁ δ’ ἐπωλένιον κιθάριζεν· 510

αὐτὸς δ’ αὖθ’ ἑτέρης σοφίης ἐκμάσσατο τέχνην·

συρίγγων ἐνοπὴν ποιήσατο τηλόθ’ ἀκουστήν.

καὶ τότε Λητοΐδης Ἑρμῆν πρὸς μῦθον ἔειπε·

Δείδια Μαιάδος υἱὲ διάκτορε ποικιλομῆτα

μή μοι ἀνακλέψῃς κίθαριν καὶ καμπύλα τόξα· 515

τιμὴν γὰρ πὰρ Ζηνὸς ἔχεις ἐπαμοίβια ἔργα

θήσειν ἀνθρώποισι κατὰ χθόνα πουλυβότειραν.

ἀλλ’ εἴ μοι τλαίης γε θεῶν μέγαν ὅρκον ὀμόσσαι,

ἢ κεφαλῇ νεύσας ἢ ἐπὶ Στυγὸς ὄβριμον ὕδωρ,

πάντ’ ἂν ἐμῷ θυμῷ κεχαρισμένα καὶ φίλα ἔρδοις. 520

Καὶ τότε Μαιάδος υἱὸς ὑποσχόμενος κατένευσε

μή ποτ’ ἀποκλέψειν ὅσ’ Ἑκηβόλος ἐκτεάτισται,

μηδέ ποτ’ ἐμπελάσειν πυκινῷ δόμῳ· αὐτὰρ Ἀπόλλων

Λητοΐδης κατένευσεν ἐπ’ ἀρθμῷ καὶ φιλότητι

μή τινα φίλτερον ἄλλον ἐν ἀθανάτοισιν ἔσεσθαι, 525

μήτε θεὸν μήτ’ ἄνδρα Διὸς γόνον· ἐκ δὲ τέλειον



σύμβολον ἀθανάτων ποιήσομαι ἠδ’ ἅμα πάντων

πιστὸν ἐμῷ θυμῷ καὶ τίμιον· αὐτὰρ ἔπειτα

ὄλβου καὶ πλούτου δώσω περικαλλέα ῥάβδον

χρυσείην τριπέτηλον ἀκήριον ἥ σε φυλάξει 530

πάντας ἐπικραίνουσα θεμοὺς ἐπέων τε καὶ ἔργων

τῶν ἀγαθῶν ὅσα φημὶ δαήμεναι ἐκ Διὸς ὀμφῆς.



μαντείην δὲ φέριστε διοτρεφὲς ἣν ἐρεείνεις

οὔτε σὲ θέσφατόν ἐστι δαήμεναι οὔτε τιν’ ἄλλον

ἀθανάτων· τὸ γὰρ οἶδε Διὸς νόος· αὐτὰρ ἐγώ γε 535

πιστωθεὶς κατένευσα καὶ ὤμοσα καρτερὸν ὅρκον

μή τινα νόσφιν ἐμεῖο θεῶν αἰειγενετάων

ἄλλον γ’ εἴσεσθαι Ζηνὸς πυκινόφρονα βουλήν.

καὶ σὺ κασίγνητε χρυσόρραπι μή με κέλευε

θέσφατα πιφαύσκειν ὅσα μήδεται εὐρύοπα Ζεύς. 540

ἀνθρώπων δ’ ἄλλον δηλήσομαι, ἄλλον ὀνήσω,

πολλὰ περιτροπέων ἀμεγάρτων φῦλ’ ἀνθρώπων.

καὶ μὲν ἐμῆς ὀμφῆς ἀπονήσεται ὅς τις ἂν ἔλθῃ

φωνῇ τ’ ἠδὲ ποτῇσι τεληέντων οἰωνῶν·

οὗτος ἐμῆς ὀμφῆς ἀπονήσεται οὐδ’ ἀπατήσω. 545

ὃς δέ κε μαψιλόγοισι πιθήσας οἰωνοῖσι

μαντείην ἐθέλῃσι παρὲκ νόον ἐξερεείνειν

ἡμετέρην, νοέειν δὲ θεῶν πλέον αἰὲν ἐόντων,

φήμ’ ἁλίην ὁδὸν εἶσιν, ἐγὼ δέ κε δῶρα δεχοίμην.

ἄλλο δέ τοι ἐρέω Μαίης ἐρικυδέος υἱὲ 550

καὶ Διὸς αἰγιόχοιο, θεῶν ἐριούνιε δαῖμον·

σεμναὶ γὰρ τινες εἰσὶ κασίγνηται γεγαυῖαι

παρθένοι ὠκείῃσιν ἀγαλλόμεναι πτερύγεσσι

τρεῖς· κατὰ δὲ κρατὸς πεπαλαγμέναι ἄλφιτα λευκὰ

οἰκία ναιετάουσιν ὑπὸ πτυχὶ Παρνησοῖο 555

μαντείης ἀπάνευθε διδάσκαλοι, ἣν ἐπὶ βουσὶ

παῖς ἔτ’ ἐὼν μελέτησα· πατὴρ δ’ ἐμὸς οὐκ ἀλέγιζεν.

ἐντεῦθεν δὴ ἔπειτα ποτώμεναι ἄλλοτε ἄλλη

κηρία βόσκονται καὶ τε κραίνουσιν ἕκαστα.

αἱ δ’ ὅτε μὲν θυίωσιν ἐδηδυῖαι μέλι χλωρὸν 560



προφρονέως ἐθέλουσιν ἀληθείην ἀγορεύειν·

ἢν δ’ ἀπονοσφισθῶσι θεῶν ἡδεῖαν ἐδωδὴν

ψεύδονται δὴ ἔπειτα δι’ ἀλλήλων δονέουσαι.

τάς τοι ἔπειτα δίδωμι, σὺ δ’ ἀτρεκέως ἐρεείνων

σὴν αὐτοῦ φρένα τέρπε, καὶ εἰ βροτὸν ἄνδρα δαείῃς, 565

πολλάκι σῆς ὀμφῆς ἐπακούσεται αἴ κε τύχῃσι.

ταῦτ’ ἔχε Μαιάδος υἱὲ καὶ ἀγραύλους ἕλικας βοῦς,

ἵππους τ’ ἀμφιπόλευε καὶ ἡμιόνους ταλαεργοὺς



καὶ χαροποῖσι λέουσι καὶ ἀργιόδουσι σύεσσι

καὶ κυσὶ καὶ μήλοισιν, ὅσα τρέφει εὐρεῖα χθών, 570

πᾶσι δ’ ἐπὶ προβάτοισιν ἀνάσσειν κύδιμον Ἑρμῆν,

οἶον δ’ εἰς Ἀΐδην τετελεσμένον ἄγγελον εἶναι,

ὅς τ’ ἄδοτός περ ἐὼν δώσει γέρας οὐκ ἐλάχιστον.

Οὕτω Μαιάδος υἱὸν ἄναξ ἐφίλησεν Ἀπόλλων

παντοίῃ φιλότητι· χάριν δ’ ἐπέθηκε Κρονίων. 575

πᾶσι δ’ ὅ γε θνητοῖσι καὶ ἀθανάτοισιν ὁμιλεῖ·

παῦρα μὲν οὖν ὀνίνησι, τὸ δ’ ἄκριτον ἠπεροπεύει

νύκτα δι’ ὀρφναίην φῦλα θνητῶν ἀνθρώπων.

Καὶ σὺ μὲν οὕτω χαῖρε, Διὸς καὶ Μαιάδος, υἱέ·

αὐτὰρ ἐγὼ καὶ σεῖο καὶ ἄλλης μνήσομ’ ἀοιδῆς. 580





Ὁμηρικοὶ ὕμνοι

Εἰς Ἀφροδίτην

Ακούστε το κείμενο (βοήθεια | πληροφορίες)





Μοῦσά μοι ἔννεπε ἔργα πολυχρύσου Ἀφροδίτης

Κύπριδος, ἥ τε θεοῖσιν ἐπὶ γλυκὺν ἵμερον ὦρσε

καί τ’ ἐδαμάσσατο φῦλα καταθνητῶν ἀνθρώπων,

οἰωνούς τε διιπετέας καὶ θηρία πάντα,



ἠμὲν ὅσ’ ἤπειρος πολλὰ τρέφει ἠδ’ ὅσα πόντος· 5

πᾶσιν δ’ ἔργα μέμηλεν ἐϋστεφάνου Κυθερείης.

τρισσὰς δ’ οὐ δύναται πεπιθεῖν φρένας οὐδ’ ἀπατῆσαι·

κούρην τ’ αἰγιόχοιο Διός, γλαυκῶπιν Ἀθήνην·

οὐ γὰρ οἱ εὔαδεν ἔργα πολυχρύσου Ἀφροδίτης,

ἀλλ’ ἄρα οἱ πόλεμοί τε ἅδον καὶ ἔργον Ἄρηος, 10

ὑσμῖναί τε μάχαι τε καὶ ἀγλαὰ ἔργ’ ἀλεγύνειν.

πρώτη τέκτονας ἄνδρας ἐπιχθονίους ἐδίδαξε

ποιῆσαι σατίνας τε καὶ ἅρματα ποικίλα χαλκῷ.

ἡ δέ τε παρθενικὰς ἁπαλόχροας ἐν μεγάροισιν

ἀγλαὰ ἔργ’ ἐδίδαξεν ἐπὶ φρεσὶ θεῖσα ἑκάστῃ. 15

οὐδέ ποτ’ Ἀρτέμιδα χρυσηλάκατον, κελαδεινὴν

δάμναται ἐν φιλότητι φιλομμειδὴς Ἀφροδίτη·

καὶ γὰρ τῇ ἅδε τόξα καὶ οὔρεσι θῆρας ἐναίρειν,

φόρμιγγές τε χοροί τε διαπρύσιοί τ’ ὀλολυγαὶ

ἄλσεά τε σκιόεντα δικαίων τε πτόλις ἀνδρῶν. 20

οὐδὲ μὲν αἰδοίῃ κούρῃ ἅδε ἔργ’ Ἀφροδίτης,

Ἱστίῃ, ἣν πρώτην τέκετο Κρόνος ἀγκυλομήτης,

αὖτις δ’ ὁπλοτάτην, βουλῇ Διὸς αἰγιόχοιο,

πότνιαν, ἣν ἐμνῶντο Ποσειδάων καὶ Ἀπόλλων·

ἡ δὲ μαλ’ οὐκ ἔθελεν ἀλλὰ στερεῶς ἀπέειπεν, 25

ὤμοσε δὲ μέγαν ὅρκον, ὃ δὴ τετελεσμένος ἐστίν,

ἁψαμένη κεφαλῆς πατρὸς Διὸς αἰγιόχοιο

παρθένος ἔσσεσθαι πάντ’ ἤματα, δῖα θεάων.

τῇ δὲ πατὴρ Ζεὺς δῶκε καλὸν γέρας ἀντὶ γάμοιο,

καὶ τε μέσῳ οἴκῳ κατ’ ἄρ’ ἕζετο πῖαρ ἑλοῦσα. 30

πᾶσιν δ’ ἐν νηοῖσι θεῶν τιμάοχός ἐστι

καὶ παρὰ πᾶσι βροτοῖσι θεῶν πρέσβειρα τέτυκται.

τάων οὐ δύναται πεπιθεῖν φρένας οὐδ’ ἀπατῆσαι·



τῶν δ’ ἄλλων οὔ πέρ τι πεφυγμένον ἔστ’ Ἀφροδίτην

οὔτε θεῶν μακάρων οὔτε θνητῶν ἀνθρώπων. 35

καί τε παρὲκ Ζηνὸς νόον ἤγαγε τερπικεραύνου,

ὅσ τε μέγιστός τ’ ἐστί, μεγίστης τ’ ἔμμορε τιμῆς.

καί τε τοῦ εὖτε θέλοι πυκινὰς φρένας ἐξαπαφοῦσα

ῥηϊδίως συνέμιξε καταθνητῇσι γυναιξίν

Ἥρης ἐκλελαθοῦσα κασιγνήτης ἀλόχου τε, 40

ἣ μέγα εἶδος ἀρίστη ἐν ἀθανάτῃσι θεῇσι.

κυδίστην δ’ ἄρα μιν τέκετο Κρόνος ἀγκυλομήτης

μήτηρ τε Ῥείη· Ζεὺς δ’ ἄφθιτα μήδεα εἰδὼς

αἰδοίην ἄλοχον ποιήσατο κέδν’ εἰδυῖαν.

Τῇ δὲ καὶ αὐτῇ Ζεὺς γλυκὺν ἵμερον ἔμβαλε θυμῷ 45

ἀνδρὶ καταθνητῷ μιχθήμεναι, ὄφρα τάχιστα

μηδ’ αὐτὴ βροτέης εὐνῆς ἀποεργμένη εἴη

καί ποτ’ ἐπευξαμένη εἴπῃ μετὰ πᾶσι θεοῖσιν

ἡδὺ γελοιήσασα, φιλομμειδὴς Ἀφροδίτη

ὤς ῥα θεοὺς συνέμιξε καταθνητῇσι γυναιξὶ 50

καί τε καταθνητοὺς υἱεῖς τέκον ἀθανάτοισιν,

ὥς τε θεὰς ἀνέμιξε καταθνητοῖς ἀνθρώποις.

Ἀγχίσεω δ’ ἄρα οἱ γλυκὺν ἵμερον ἔμβαλε θυμῷ,

ὃς τότ’ ἐν ἀκροπόλοις ὄρεσιν πολυπιδάκου Ἴδης

βουκολέεσκεν βοῦς δέμας ἀθανάτοισιν ἐοικώς. 55

τὸν δὴ ἔπειτα ἰδοῦσα φιλομμειδὴς Ἀφροδίτη

ἠράσατ’, ἐκπάγλως δὲ κατὰ φρένας ἵμερος εἷλεν.

ἐς Κύπρον δ’ ἐλθοῦσα θυώδεα νηὸν ἔδυνεν

ἐς Πάφον· ἔνθα δέ οἱ τέμενος βωμός τε θυώδης·

ἐνθ’ ἥ γ’ εἰσελθοῦσα θύρας ἐπέθηκε φαεινάς· 60

ἔνθα δέ μιν Χάριτες λοῦσαν καὶ χρῖσαν ἐλαίῳ

ἀμβρότῳ, οἷα θεοὺς ἐπενήνοθεν αἰὲν ἐόντας,



ἀμβροσίῳ ἑδανῷ, τό ῥά οἱ τεθυωμένον ἦεν.

ἑσσαμένη δ’ εὖ πάντα περὶ χροῒ εἵματα καλὰ

χρυσῷ κοσμηθεῖσα φιλομμειδὴς Ἀφροδίτη 65

σεύατ’ ἐπὶ Τροίης προλιποῦσ’ εὐώδεα Κύπρον,

ὕψι μετὰ νέφεσιν ῥίμφα πρήσσουσα κέλευθον.

Ἴδην δ’ ἵκανεν πολυπίδακα, μητέρα θηρῶν,

βῆ δ’ ἰθὺς σταθμοῖο δι’ οὔρεος· οἱ δὲ μετ’ αὐτὴν

σαίνοντες πολιοί τε λύκοι χαροποί τε λέοντες 70

ἄρκτοι παρδάλιές τε θοαὶ προκάδων ἀκόρητοι

ἤϊσαν· ἡ δ’ ὁρόωσα μετὰ φρεσὶ τέρπετο θυμὸν

καὶ τοῖς ἐν στήθεσσι βάλ’ ἵμερον· οἱ δ’ ἅμα πάντες

σύνδυο κοιμήσαντο κατὰ σκιόεντας ἐναύλους·

αὐτὴ δ’ ἐς κλισίας εὐποιήτους ἀφίκανε· 75

τὸν δ’ εὗρε σταθμοῖσι λελειμμένον οἶον ἀπ’ ἄλλων

Ἀγχίσην ἥρωα θεῶν ἄπο κάλλος ἔχοντα.

οἱ δ’ ἅμα βουσὶν ἕποντο νομοὺς κατὰ ποιήεντας

πάντες, ὁ δὲ σταθμοῖσι λελειμμένος οἶος ἀπ’ ἄλλων

πωλεῖτ’ ἔνθα καὶ ἔνθα διαπρύσιον κιθαρίζων. 80

στῆ δ’ αὐτοῦ προπάροιθε Διὸς θυγάτηρ Ἀφροδίτη

παρθένῳ ἀδμήτῃ μέγεθος καὶ εἶδος ὁμοίη,

μή μιν ταρβήσειεν ἐν ὀφθαλμοῖσι νοήσας.

Ἀγχίσης δ’ ὁρόων ἐφράζετο θαύμαινέν τε

εἶδός τε μέγεθός τε καὶ εἵματα σιγαλόεντα. 85

πέπλόν μὲν γὰρ ἕεστο φαεινότερον πυρὸς αὐγῆς,

εἶχε δ’ ἐπιγναμπτὰς ἕλικας κάλυκάς τε φαεινάς,

ὅρμοι δ’ ἀμφ’ ἁπαλῇ δειρῇ περικαλλέες ἦσαν

καλοὶ χρύσειοι παμποίκιλοι· ὡς δὲ σελήνη

στήθεσιν ἀμφ’ ἁπαλοῖσιν ἐλάμπετο, θαῦμα ἰδέσθαι· 90

Ἀγχίσην δ’ ἔρος εἷλεν, ἔπος δέ μιν ἀντίον ηὔδα·



Χαῖρε, ἄνασσ’, ἥ τις μακάρων τάδε δώμαθ’ ἱκάνεις,

Ἄρτεμις ἢ Λητὼ ἠὲ χρυσέη Ἀφροδίτη

ἢ Θέμις ἠϋγενὴς ἠὲ γλαυκῶπις Ἀθήνη

ἤ πού τις Χαρίτων δεῦρ’ ἤλυθες, αἵτε θεοῖσι 95

πᾶσιν ἑταιρίζουσι καὶ ἀθάνατοι καλέονται,

ἤ τις νυμφάων αἵτ’ ἄλσεα καλὰ νέμονται,

ἢ νυμφῶν, αἳ καλὸν ὄρος τόδε ναιετάουσι

καὶ πηγὰς ποταμῶν καὶ πίσεα ποιήεντα.

σοὶ δ’ ἐγὼ ἐν σκοπιῇ, περιφαινομένῳ ἐνὶ χώρῳ, 100

βωμὸν ποιήσω, ῥέξω δέ τοι ἱερὰ καλὰ

ὥρῃσιν πάσῃσι. σὺ δ’ εὔφρονα θυμὸν ἔχουσα

δός με μετὰ Τρώεσσιν ἀριπρεπέ’ ἔμμεναι ἄνδρα,

ποίει δ’ ἐξοπίσω θαλερὸν γόνον, αὐτὰρ ἔμ’ αὐτὸν

δηρὸν ἐῢ ζώειν καὶ ὁρᾶν φάος ἠελίοιο 105

ὄλβιον ἐν λαοῖς καὶ γήραος οὐδὸν ἱκέσθαι.

Τὸν δ’ ἠμείβετ’ ἔπειτα Διὸς θυγάτηρ Ἀφροδίτη·

Ἀγχίση, κύδιστε χαμαιγενέων ἀνθρώπων,

οὔ τίς τοι θεός εἰμι· τί μ’ ἀθανάτῃσιν ἐΐσκεις;

ἀλλὰ καταθνητή τε, γυνὴ δέ με γείνατο μήτηρ. 110

Ὀτρεὺς δ’ ἐστὶ πατὴρ ὄνομα κλυτός, εἴ που ἀκούεις,

ὃς πάσης Φρυγίης εὐτειχήτοιο ἀνάσσει.

γλῶσσαν δ’ ὑμετέρην τε καὶ ἡμετέρην σάφα οἶδα.

Τρῳὰς γὰρ μεγάρῳ με τροφὸς τρέφεν, ἡ δὲ διὰ πρὸ

σμικρὴν παῖδ’ ἀτίταλλε φίλης παρὰ μητρὸς ἑλοῦσα. 115

ὣς δή τοι γλῶσσάν γε καὶ ὑμετέρην εὖ οἶδα.

νῦν δέ μ’ ἀνήρπαξε χρυσόρραπις Ἀργειφόντης

ἐκ χοροῦ Ἀρτέμιδος χρυσηλακάτου, κελαδεινῆς.

πολλαὶ δὲ νύμφαι καὶ παρθένοι ἀλφεσίβοιαι

παίζομεν, ἀμφὶ δ’ ὅμιλος ἀπείριτος ἐστεφάνωτο· 120



ἔνθεν μ’ ἥρπαξε χρυσόρραπις Ἀργειφόντης·

πολλὰ δ’ ἔπ’ ἤγαγεν ἔργα καταθνητῶν ἀνθρώπων,

πολλὴν δ’ ἄκληρόν τε καὶ ἄκτιτον, ἣν διὰ θῆρες

ὠμοφάγοι φοιτῶσι κατὰ σκιόεντας ἐναύλους,

οὐδὲ ποσὶ ψαύσειν ἐδόκουν φυσιζόου αἴης· 125

Ἀγχίσεω δέ με φάσκε παραὶ λέχεσιν καλέεσθαι

κουριδίην ἄλοχον, σοὶ δ’ ἀγλαὰ τέκνα τεκεῖσθαι.

αὐτὰρ ἐπεὶ δὴ δεῖξε καὶ ἔφρασεν ἦ τοι ὅ γ’ αὖτις

ἀθανάτων μετὰ φῦλ’ ἀπέβη κρατὺς Ἀργειφόντης·

αὐτὰρ ἐγώ σ’ ἱκόμην, κρατερὴ δέ μοι ἔπλετ’ ἀνάγκη. 130

ἀλλά σε πρὸς Ζηνὸς γουνάζομαι ἠδὲ τοκήων

ἐσθλῶν· οὐ μὲν γάρ κε κακοὶ τοιόνδε τέκοιεν·

ἀδμήτην μ’ ἀγαγὼν καὶ ἀπειρήτην φιλότητος

πατρί τε σῷ δεῖξον καὶ μητέρι κέδνὰ ἰδυίῃ

σοῖς τε κασιγνήτοις, οἵ τοι ὁμόθεν γεγάασιν· 135

οὔ σφιν ἀεικελίη νυὸς ἔσσομαι, ἀλλ’ εἰκυῖα.

πέμψαι δ’ ἄγγελον ὦκα μετὰ Φρύγας αἰολοπώλους

εἰπεῖν πατρί τ’ ἐμῷ καὶ μητέρι κηδομένῃ περ·

οἱ δέ κέ τοι χρυσόν τε ἅλις ἐσθῆτά θ’ ὑφαντὴν

πέμψουσιν, σὺ δὲ πολλὰ καὶ ἀγλαὰ δέχθαι ἄποινα. 140

ταῦτα δὲ ποιήσας δαίνυ γάμον ἱμερόεντα

τίμιον ἀνθρώποισι καὶ ἀθανάτοισι θεοῖσιν.

Ὣς εἰποῦσα θεὰ γλυκὺν ἵμερον ἔμβαλε θυμῷ.

Ἀγχίσην δ’ ἔρος εἷλεν, ἔπος τ’ ἔφατ’ ἔκ τ’ ὀνόμαζεν·

Εἰ μὲν θνητή τ’ ἐσσί, γυνὴ δέ σε γείνατο μήτηρ, 145

Ὀτρεὺς δ’ ἐστὶ πατὴρ ὀνομακλυτός, ὡς ἀγορεύεις,

ἀθανάτου δὲ ἕκητι διακτόρου ἐνθάδ’ ἱκάνεις



Ἑρμέω, ἐμὴ δ’ ἄλοχος κεκλήσεαι ἤματα πάντα·

οὔ τις ἔπειτα θεῶν οὔτε θνητῶν ἀνθρώπων

ἐνθάδε με σχήσει, πρὶν σῇ φιλότητι μιγῆναι 150

αὐτίκα νῦν· οὐδ’ εἴ κεν ἑκηβόλος αὐτὸς Ἀπόλλων

τόξου ἀπ’ ἀργυρέου προϊῇ βέλεα στονόεντα.

βουλοίμην κεν ἔπειτα, γύναι ἐικυῖα θεῇσι,

σῆς εὐνῆς ἐπιβὰς δῦναι δόμον Ἄιδος εἴσω.

Ὣς εἰπὼν λάβε χεῖρα· φιλομμειδὴς δ’ Ἀφροδίτη 155

ἕρπε μεταστρεφθεῖσα κατ’ ὄμματα καλὰ βαλοῦσα

ἐς λέχος εὔστρωτον, ὅθι περ πάρος ἔσκεν ἄνακτι

χλαίνῃσιν μαλακῇς ἐστρωμένον· αὐτὰρ ὕπερθεν

ἄρκτων δέρματ’ ἔκειτο βαρυφθόγγων τε λεόντων,

τοὺς αὐτὸς κατέπεφνεν ἐν οὔρεσιν ὑψηλοῖσιν. 160

οἱ δ’ ἐπεὶ οὖν λεχέων εὐποιήτων ἐπέβησαν,

κόσμον μέν οἱ πρῶτον ἀπὸ χροὸς εἷλε φαεινόν,

πόρπας τε γναμπτάς θ’ ἕλικας κάλυκάς τε καὶ ὅρμους.

λῦσε δέ οἱ ζώνην ἰδὲ εἵματα σιγαλόεντα

ἔκδυε καὶ κατέθηκεν ἐπὶ θρόνου ἀργυροήλου 165

Ἀγχίσης· ὁ δ’ ἔπειτα θεῶν ἰότητι καὶ αἴσῃ

ἀθανάτῃ παρέλεκτο θεᾷ βροτός, οὐ σάφα εἰδώς.

Ἦμος δ’ ἂψ εἰς αὖλιν ἀποκλίνουσι νομῆες

βοῦς τε καὶ ἴφια μῆλα νομῶν ἐξ ἀνθεμοέντων,

τῆμος ἄρ’ Ἀγχίσῃ μὲν ἐπὶ γλυκὺν ὕπνον ἔχευε 170

νήδυμον, αὐτὴ δὲ χροῒ ἕννυτο εἵματα καλά.

ἑσσαμένη δ’ εὖ πάντα περὶ χροῒ δῖα θεάων

ἔστη πὰρ κλισίῃ, κεὐποιήτοιο μελάθρου

κῦρε κάρη· κάλλος δὲ παρειάων ἀπέλαμπεν

ἄμβροτον, οἷόν τ’ ἐστὶν ἐϋστεφάνου Κυθερείης. 175



ἐξ ὕπνου τ’ ἀνέγειρεν, ἔπος τ’ ἔφατ’ ἔκ τ’ ὀνόμαζεν·

Ὄρσεο Δαρδανίδη· τί νυ νήγρετον ὕπνον ἰαύεις;

καὶ φράσαι εἴ τοι ὁμοίη ἐγὼν ἰνδάλλομαι εἶναι

οἵην δή με τὸ πρῶτον ἐν ὀφθαλμοῖσι νόησας;

Ὣς φάθ’· ὁ δ’ ἐξ ὕπνοιο μάλ’ ἐμμαπέως ὑπάκουσεν. 180

ὡς δὲ ἴδεν δειρήν τε καὶ ὄμματα κάλ’ Ἀφροδίτης

τάρβησέν τε καὶ ὄσσε παρακλιδὸν ἔτραπεν ἄλλῃ.

ἂψ δ’ αὖτις χλαίνῃ τε καλύψατο καλὰ πρόσωπα,

καί μιν λισσόμενος ἔπεα πτερόεντα προσηύδα·

Αὐτίκα σ’ ὡς τὰ πρῶτα θεὰ ἴδον ὀφθαλμοῖσιν 185

ἔγνων ὡς θεὸς ἦσθα· σὺ δ’ οὐ νημερτὲς ἔειπες.

ἀλλά σε πρὸς Ζηνὸς γουνάζομαι αἰγιόχοιο

μή με ζῶντ’ ἀμενηνὸν ἐν ἀνθρώποισιν ἐάσῃς

ναίειν, ἀλλ’ ἐλέαιρ’· ἐπεὶ οὐ βιοθάλμιος ἀνὴρ

γίγνεται ὅς τε θεαῖς εὐνάζεται ἀθανάτῃσι. 190

Τὸν δ’ ἠμείβετ’ ἔπειτα Διὸς θυγάτηρ Ἀφροδίτη·

Ἀγχίση, κύδιστε καταθνητῶν ἀνθρώπων,

θάρσει, μηδέ τι σῇσι μετὰ φρεσὶ δείδιθι λίην·

οὐ γάρ τοί τι δέος παθέειν κακὸν ἐξ ἐμέθεν γε,

οὐδ’ ἄλλων μακάρων, ἐπεὶ ἦ φίλος ἐσσὶ θεοῖσι. 195

σοὶ δ’ ἔσται φίλος υἱὸς ὃς ἐν Τρώεσσιν ἀνάξει

καὶ παῖδες παίδεσσι διαμπερὲς ἐκγεγάονται·

τῷ δὲ καὶ Αἰνείας ὄνομ’ ἔσσεται οὕνεκά μ’ αἰνὸν

ἔσχεν ἄχος ἕνεκα βροτοῦ ἀνέρος ἔμπεσον εὐνῇ·

ἀγχίθεοι δὲ μάλιστα καταθνητῶν ἀνθρώπων 200

αἰεὶ ἀφ’ ὑμετέρης γενεῆς εἶδός τε φυήν τε.

ἦ τοι μὲν ξανθὸν Γανυμήδεα μητιέτα Ζεὺς

ἥρπασε ὃν διὰ κάλλος ἵν’ ἀθανάτοισι μετείη

καί τε Διὸς κατὰ δῶμα θεοῖς ἐπιοινοχοεύοι,



θαῦμα ἰδεῖν, πάντεσσι τετιμένος ἀθανάτοισι, 205

χρυσέου ἐκ κρητῆρος ἀφύσσων νέκταρ ἐρυθρόν.

Τρῶα δὲ πένθος ἄλαστον ἔχε φρένας, οὐδέ τι ᾔδει

ὅππη οἱ φίλον υἱὸν ἀνήρπασε θέσπις ἄελλα·

τὸν δὴ ἔπειτα γόασκε διαμπερὲς ἤματα πάντα.

καί μιν Ζεὺς ἐλέησε, δίδου δέ οἱ υἷος ἄποινα 210

ἵππους ἀρσίποδας, τοί τ’ ἀθανάτους φορέουσι.

τούς οἱ δῶρον ἔδωκεν ἔχειν· εἶπεν δὲ ἕκαστα

Ζηνὸς ἐφημοσύνῃσι διάκτορος Ἀργειφόντης,

ὡς ἔοι ἀθάνατος καὶ ἀγήρως ἶσα θεοῖσιν.

αὐτὰρ ἐπεὶ δὴ Ζηνὸς ὅ γ’ ἔκλυεν ἀγγελιάων 215

οὐκέτ’ ἔπειτα γόασκε, γεγήθει δὲ φρένας ἔνδον,

γηθόσυνος δ’ ἵπποισιν ἀελλοπόδεσσιν ὀχεῖτο.

ὣς δ’ αὖ Τιθωνὸν χρυσόθρονος ἥρπασεν Ἠὼς

ὑμετέρης γενεῆς ἐπιείκελον ἀθανάτοισι.

βῆ δ’ ἴμεν αἰτήσουσα κελαινεφέα Κρονίωνα 220

ἀθάνατόν τ’ εἶναι καὶ ζώειν ἤματα πάντα·

τῇ δὲ Ζεὺς ἐπένευσε καὶ ἐκρήηνεν ἐέλδωρ.

νηπίη, οὐδ’ ἐνόησε μετὰ φρεσὶ πότνια Ἠὼς

ἥβην αἰτῆσαι, ξῦσαί τ’ ἄπο γῆρας ὀλοιόν.

τὸν δ’ ἦ τοι εἵως μὲν ἔχεν πολυήρατος ἥβη, 225

Ἠοῖ τερπόμενος χρυσοθρόνῳ ἠριγενείῃ

ναῖε παρ’ Ὠκεανοῖο ῥοῇς ἐπὶ πείρασι γαίης·

αὐτὰρ ἐπεὶ πρῶται πολιαὶ κατέχυντο ἔθειραι

καλῆς ἐκ κεφαλῆς εὐηγενέος τε γενείου,

τοῦ δ’ ἦ τοι εὐνῆς μὲν ἀπείχετο πότνια Ἠώς, 230

αὐτὸν δ’ αὖτ’ ἀτίταλλεν ἐνὶ μεγάροισιν ἔχουσα

σίτῳ τ’ ἀμβροσίῃ τε καὶ εἵματα καλὰ διδοῦσα.

ἀλλ’ ὅτε δὴ πάμπαν στυγερὸν κατὰ γῆρας ἔπειγεν



οὐδέ τι κινῆσαι μελέων δύνατ’ οὐδ’ ἀναεῖραι,

ἥδε δέ οἱ κατὰ θυμὸν ἀρίστη φαίνετο βουλή· 235

ἐν θαλάμῳ κατέθηκε, θύρας δ’ ἐπέθηκε φαεινάς.

τοῦ δ’ ἦ τοι φωνὴ ῥέει ἄσπετος, οὐδέ τι κῖκυς

ἔσθ’ οἵη πάρος ἔσκεν ἐνὶ γναμπτοῖσι μέλεσσιν.

οὐκ ἂν ἐγώ γε σὲ τοῖον ἐν ἀθανάτοισιν ἑλοίμην

ἀθάνατόν τ’ εἶναι καὶ ζώειν ἤματα πάντα. 240

ἀλλ’ εἰ μὲν τοιοῦτος ἐὼν εἶδός τε δέμας τε

ζώοις, ἡμέτερός τε πόσις κεκλημένος εἴης,

οὐκ ἂν ἔπειτά μ’ ἄχος πυκινὰς φρένας ἀμφικαλύπτοι.

νῦν δέ σε μὲν τάχα γῆρας ὁμοίιον ἀμφικαλύψει

νηλειές, τό τ’ ἔπειτα παρίσταται ἀνθρώποισιν, 245

οὐλόμενον, καματηρόν, ὅτε στυγέουσι θεοί περ.

αὐτὰρ ἐμοὶ μέγ’ ὄνειδος ἐν ἀθανάτοισι θεοῖσιν

ἔσσεται ἤματα πάντα διαμπερὲς εἵνεκα σεῖο,

οἳ πρὶν ἐμοὺς ὀάρους καὶ μήτιας, αἷς ποτε πάντας

ἀθανάτους συνέμιξα καταθνητῇσι γυναιξί, 250

τάρβεσκον· πάντας γὰρ ἐμὸν δάμνασκε νόημα.

νῦν δὲ δὴ οὐκέτι μοι στόμα χείσεται ἐξονομῆναι

τοῦτο μετ’ ἀθανάτοισιν, ἐπεὶ μάλα πολλὸν ἀάσθην,

σχέτλιον οὐκ ὀνοταστόν, ἀπεπλάγχθην δὲ νόοιο,

παῖδα δ’ ὑπὸ ζώνῃ ἐθέμην βροτῷ εὐνηθεῖσα. 255

τὸν μὲν ἐπὴν δὴ πρῶτον ἴδῃ φάος ἠελίοιο,

νύμφαι μιν θρέψουσιν ὀρεσκῷοι βαθύκολποι,

αἳ τόδε ναιετάουσιν ὄρος μέγα τε ζάθεόν τε·

αἵ ῥ’ οὔτε θνητοῖς οὔτ’ ἀθανάτοισιν ἕπονται·

δηρὸν μὲν ζώουσι καὶ ἄμβροτον εἶδαρ ἔδουσι, 260

καί τε μετ’ ἀθανάτοισι καλὸν χορὸν ἐῤῥώσαντο.



τῇσι δὲ Σειληνοί τε καὶ εὔσκοπος Ἀργειφόντης

μίσγοντ’ ἐν φιλότητι μυχῷ σπείων ἐροέντων.

τῇσι δ’ ἅμ’ ἢ ἐλάται ἠὲ δρύες ὑψικάρηνοι

γεινομένῃσιν ἔφυσαν ἐπὶ χθονὶ βωτιανείρῃ 265

καλαὶ τηλεθάουσαι, ἐν οὔρεσιν ὑψηλοῖσιν.

ἑστᾶσ’ ἠλίβατοι, τεμένη δέ ἑ κικλήσκουσιν

ἀθανάτων· τὰς δ’ οὔ τι βροτοὶ κείρουσι σιδήρῳ·

ἀλλ’ ὅτε κεν δὴ μοῖρα παρεστήκῃ θανάτοιο

ἀζάνεται μὲν πρῶτον ἐπὶ χθονὶ δένδρεα καλά, 270

φλοιὸς δ’ ἀμφιπεριφθινύθει, πίπτουσι δ’ ἄπ’ ὄζοι,

τῶν δέ θ’ ὁμοῦ ψυχὴ λείπει φάος ἠελίοιο.

αἱ μὲν ἐμὸν θρέψουσι παρὰ σφίσιν υἱὸν ἔχουσαι.

τὸν μὲν ἐπὴν δὴ πρῶτον ἕλῃ πολυήρατος ἥβη

ἄξουσίν σοι δεῦρο θεαί, δείξουσί τε παῖδα· 275

σοὶ δ’ ἐγώ, ὄφρα κε ταῦτα μετὰ φρεσὶ πάντα διέλθω,

ἐς πέμπτον ἔτος αὖτις ἐλεύσομαι υἱὸν ἄγουσα.

τὸν μὲν ἐπὴν δὴ πρῶτον ἴδῃς θάλος ὀφθαλμοῖσι,

γηθήσεις ὁρόων· μάλα γὰρ θεοείκελος ἔσται·

ἄξεις δ’ αὐτίκα νιν ποτὶ Ἴλιον ἠνεμόεσσαν. 280

ἢν δέ τις εἴρηταί σε καταθνητῶν ἀνθρώπων,

ἥ τις σοὶ φίλον υἱὸν ὑπὸ ζώνῃ θέτο μήτηρ,

τῷ δὲ σὺ μυθεῖσθαι μεμνημένος ὥς σε κελεύω·

φασίν τοι Νύμφης καλυκώπιδος ἔκγονον εἶναι

αἳ τόδε ναιετάουσιν ὄρος καταειμένον ὕλῃ. 285

εἰ δέ κεν ἐξείπῃς καὶ ἐπεύξεαι ἄφρονι θυμῷ

ἐν φιλότητι μιγῆναι ἐυστεφάνῳ Κυθερείῃ,

Ζεύς σε χολωσάμενος βαλέει ψολόεντι κεραυνῷ.



εἴρηταί τοι πάντα· σὺ δὲ φρεσὶ σῇσι νοήσας

ἴσχεο μηδ’ ὀνόμαινε, θεῶν δ’ ἐποπίζεο μῆνιν. 290

Ὢς εἰποῦσ’ ἤϊξε πρὸς οὐρανὸν ἠνεμόεντα.

Χαῖρε θεὰ Κύπροιο ἐϋκτιμένης μεδέουσα·

σεῦ δ’ ἐγὼ ἀρξάμενος μεταβήσομαι ἄλλον ἐς ὕμνον.





Ὁμηρικοὶ ὕμνοι

Εἰς Ἀφροδίτην

Ακούστε το κείμενο (βοήθεια | πληροφορίες)





Αἰδοίην χρυσοστέφανον καλὴν Ἀφροδίτην

ᾄσομαι, ἣ πάσης Κύπρου κρήδεμνα λέλογχεν

εἰναλίης, ὅθι μιν Ζεφύρου μένος ὑγρὸν ἀέντος

ἤνεικεν κατὰ κῦμα πολυφλοίσβοιο θαλάσσης

ἀφρῷ ἔνι μαλακῷ· τὴν δὲ χρυσάμπυκες Ὧραι 5

δέξαντ’ ἀσπασίως, περὶ δ’ ἄμβροτα εἵματα ἕσσαν,

κρατὶ δ’ ἐπ’ ἀθανάτῳ στεφάνην εὔτυκτον ἔθηκαν

καλὴν χρυσείην, ἐν δὲ τρητοῖσι λοβοῖσιν

ἄνθεμ’ ὀρειχάλκου χρυσοῖό τε τιμήεντος,

δειρῇ δ’ ἀμφ’ ἁπαλῇ καὶ στήθεσιν ἀργυφέοισιν 10

ὅρμοισι χρυσέοισιν ἐκόσμεον οἷσί περ αὐταὶ

Ὧραι κοσμείσθην χρυσάμπυκες ὁππότ’ ἴοιεν

ἐς χορὸν ἱμερόεντα θεῶν καὶ δώματα πατρός.

αὐτὰρ ἐπειδὴ πάντα περὶ χροῒ κόσμον ἔθηκαν

ἦγον ἐς ἀθανάτους· οἱ δ’ ἠσπάζοντο ἰδόντες 15

χερσί τ’ ἐδεξιόωντο καὶ ἠρήσαντο ἕκαστος

εἶναι κουριδίην ἄλοχον καὶ οἴκαδ’ ἄγεσθαι,

εἶδος θαυμάζοντες ἰοστεφάνου Κυθερείης.

Χαῖρ’ ἑλικοβλέφαρε γλυκυμείλιχε· δὸς δ’ ἐν ἀγῶνι

νίκην τῷδε φέρεσθαι, ἐμὴν δ’ ἔντυνον ἀοιδήν. 20

αὐτὰρ ἐγὼ καὶ σεῖο καὶ ἄλλης μνήσομ’ ἀοιδῆς.





Ὁμηρικοὶ ὕμνοι

Εἰς Διώνυσον

Ακούστε το κείμενο (βοήθεια | πληροφορίες)





Ἀμφὶ Διώνυσον Σεμέλης ἐρικυδέος υἱὸν

μνήσομαι, ὡς ἐφάνη παρὰ θῖν’ ἁλὸς ἀτρυγέτοιο

ἀκτῇ ἐπὶ προβλῆτι νεηνίῃ ἀνδρὶ ἐοικὼς

πρωθήβῃ· καλαὶ δὲ περισσείοντο ἔθειραι

κυάνεαι, φᾶρος δὲ περὶ στιβαροῖς ἔχεν ὤμοις 5

πορφύρεον· τάχα δ’ ἄνδρες ἐϋσσέλμου ἀπὸ νηὸς

ληϊσταὶ προγένοντο θοῶς ἐπὶ οἴνοπα πόντον

Τυρσηνοί· τοὺς δ’ ἦγε κακὸς μόρος· οἳ δὲ ἰδόντες

νεῦσαν ἐς ἀλλήλους, τάχα δ’ ἔκθορον, αἶψα δ’ ἑλόντες

εἷσαν ἐπὶ σφετέρης νηὸς κεχαρημένοι ἦτορ. 10

υἱὸν γάρ μιν ἔφαντο διοτρεφέων βασιλήων

εἶναι καὶ δεσμοῖς ἔθελον δεῖν ἀργαλέοισι.

τὸν δ’ οὐκ ἴσχανε δεσμά, λύγοι δ’ ἀπὸ τηλόσε ἔπιπτον

χειρῶν ἠδὲ ποδῶν· ὁ δὲ μειδιάων ἐκάθητο

ὄμμασι κυανέοισι· κυβερνήτης δὲ νοήσας 15

αὐτίκα οἷς ἑτάροισιν ἐκέκλετο φώνησέν τε·

Δαιμόνιοι τίνα τόνδε θεὸν δεσμεύεθ’ ἑλόντες,

καρτερόν; οὐδὲ φέρειν δύναταί μιν νηῦς εὐεργής.

ἢ γὰρ Ζεὺς ὅδε γ’ ἐστὶν ἢ ἀργυρότοξος Ἀπόλλων

ἠὲ Ποσειδάων· ἐπεὶ οὐ θνητοῖσι βροτοῖσιν 20

εἴκελος, ἀλλὰ θεοῖς οἳ Ὀλύμπια δώματ’ ἔχουσιν.

ἀλλ’ ἄγετ’ αὐτὸν ἀφῶμεν ἐπ’ ἠπείροιο μελαίνης

αὐτίκα· μηδ’ ἐπὶ χεῖρας ἰάλλετε μή τι χολωθεὶς

ὄρσῃ ἔπ’ ἀργαλέους τ’ ἀνέμους καὶ λαίλαπα πολλήν.

Ὣς φάτο· τὸν δ’ ἀρχὸς στυγερῷ ἠνίπαπε μύθῳ· 25

δαιμόνι’ οὖρον ὅρα, ἅμα δ’ ἱστίον ἕλκεο νηὸς



σύμπανθ’ ὅπλα λαβών· ὅδε δ’ αὖτ’ ἄνδρεσσι μελήσει.

ἔλπομαι ἢ Αἴγυπτον ἀφίξεται ἢ ὅ γε Κύπρον

ἢ ἐς Ὑπερβορέους ἢ ἑκαστέρω· ἐς δὲ τελευτὴν

ἔκ ποτ’ ἐρεῖ αὐτοῦ τε φίλους καὶ κτήματα πάντα 30

οὕς τε κασιγνήτους, ἐπεὶ ἡμῖν ἔμβαλε δαίμων.

Ὣς εἰπὼν ἱστόν τε καὶ ἱστίον ἕλκετο νηός.

ἔμπνευσεν δ’ ἄνεμος μέσον ἱστίον· ἀμφὶ δ’ ἄρ’ ὅπλα

καττάνυσαν· τάχα δέ σφιν ἐφαίνετο θαυματὰ ἔργα.

οἶνος μὲν πρώτιστα θοὴν ἀνὰ νῆα μέλαιναν 35

ἡδύποτος κελάρυζ’ εὐώδης, ὤρνυτο δ’ ὀδμὴ

ἀμβροσίη· ναύτας δὲ τάφος λάβε πάντας ἰδόντας.

αὐτίκα δ’ ἀκρότατον παρὰ ἱστίον ἐξετανύσθη

ἄμπελος ἔνθα καὶ ἔνθα, κατεκρημνῶντο δὲ πολλοὶ

βότρυες· ἀμφ’ ἱστὸν δὲ μέλας εἱλίσσετο κισσὸς 40

ἄνθεσι τηλεθάων, χαρίεις δ’ ἐπὶ καρπὸς ὀρώρει·

πάντες δὲ σκαλμοὶ στεφάνους ἔχον· οἳ δὲ ἰδόντες

νῆ’ ἤδη τότ’ ἔπειτα κυβερνήτην ἐκέλευον

γῇ πελάαν· ὁ δ’ ἄρα σφι λέων γένετ’ ἔνδοθι νηὸς

δεινὸς ἐπ’ ἀκροτάτης, μέγα δ’ ἔβραχεν, ἐν δ’ ἄρα μέσσῃ 45

ἄρκτον ἐποίησεν λασιαύχενα, σήματα φαίνων·

ἂν δ’ ἔστη μεμαυῖα· λέων δ’ ἐπὶ σέλματος ἄκρου

δεινὸν ὑπόδρα ἰδών· οἱ δ’ ἐς πρύμνην ἐφόβηθεν,

ἀμφὶ κυβερνήτην δὲ σαόφρονα θυμὸν ἔχοντα

ἔσταν ἄρ’ ἐκπληγέντες· ὁ δ’ ἐξαπίνης ἐπορούσας 50

ἀρχὸν ἕλ’, οἱ δὲ θύραζε κακὸν μόρον ἐξαλύοντες

πάντες ὁμῶς πήδησαν ἐπεὶ ἴδον εἰς ἅλα δῖαν,

δελφῖνες δ’ ἐγένοντο· κυβερνήτην δ’ ἐλεήσας

ἔσχεθε καί μιν ἔθηκε πανόλβιον εἶπέ τε μῦθον·



Θάρσει, δῖ’ ἑκάτωρ, τῷ ἐμῷ κεχαρισμένε θυμῷ· 55

εἰμὶ δ’ ἐγὼ Διόνυσος ἐρίβρομος ὃν τέκε μήτηρ

Καδμηῒς Σεμέλη Διὸς ἐν φιλότητι μιγεῖσα.

Χαῖρε, τέκος Σεμέλης εὐώπιδος· οὐδέ πῃ ἔστι

σεῖό γε ληθόμενον γλυκερὴν κοσμῆσαι ἀοιδήν.





Ὁμηρικοὶ ὕμνοι

Εἰς Ἄρεα

Ακούστε το κείμενο (βοήθεια | πληροφορίες)





Ἆρες ὑπερμενέτα, βρισάρματε, χρυσεοπήληξ,

ὀβριμόθυμε, φέρασπι, πολισσόε, χαλκοκορυστά,

καρτερόχειρ, ἀμόγητε, δορισθενές, ἕρκος Ὀλύμπου,

Νίκης εὐπολέμοιο πάτερ, συναρωγὲ Θέμιστος,

ἀντιβίοισι τύραννε, δικαιοτάτων ἀγὲ φωτῶν, 5

ἠνορέης σκηπτοῦχε, πυραυγέα κύκλον ἑλίσσων

αἰθέρος ἑπταπόροις ἐνὶ τείρεσιν, ἔνθα σε πῶλοι

ζαφλεγέες τριτάτης ὑπὲρ ἄντυγος αἰὲν ἔχουσι·

κλῦθι βροτῶν ἐπίκουρε, δοτὴρ εὐθαρσέος ἥβης,

πρηῢ καταστίλβων σέλας ὑψόθεν ἐς βιότητα 10

ἡμετέρην καὶ κάρτος ἀρήϊον, ὥς κε δυναίμην

σεύασθαι κακότητα πικρὴν ἀπ’ ἐμοῖο καρήνου,

καὶ ψυχῆς ἀπατηλὸν ὑπογνάμψαι φρεσὶν ὁρμὴν

θυμοῦ τ’ αὖ μένος ὀξὺ κατισχέμεν ὅς μ’ ἐρέθῃσι

φυλόπιδος κρυερῆς ἐπιβαινέμεν· ἀλλὰ σὺ θάρσος 15

δός, μάκαρ, εἰρήνης τε μένειν ἐν ἀπήμοσι θεσμοῖς

δυσμενέων προφυγόντα μόθον κῆράς τε βιαίους.





Ὁμηρικοὶ ὕμνοι

Εἰς Ἄρτεμιν

Ακούστε το κείμενο (βοήθεια | πληροφορίες)





Ἄρτεμιν ὕμνει Μοῦσα κασιγνήτην Ἑκάτοιο,

παρθένον ἰοχέαιραν, ὁμότροφον Ἀπόλλωνος,

ἥθ’ ἵππους ἄρσασα βαθυσχοίνοιο Μέλητος

ῥίμφα διὰ Σμύρνης παγχρύσεον ἅρμα διώκει

ἐς Κλάρον ἀμπελόεσσαν, ὅθ’ ἀργυρότοξος Ἀπόλλων 5

ἧσται μιμνάζων ἑκατηβόλον ἰοχέαιραν.

Καὶ σὺ μὲν οὕτω χαῖρε θεαί θ’ ἅμα πᾶσαι ἀοιδῇ·

αὐτὰρ ἐγώ σε πρῶτα καὶ ἐκ σέθεν ἄρχομ’ ἀείδειν,

σεῦ δ’ ἐγὼ ἀρξάμενος μεταβήσομαι ἄλλον ἐς ὕμνον.





Ὁμηρικοὶ ὕμνοι

Εἰς Ἀφροδίτην

Ακούστε το κείμενο (βοήθεια | πληροφορίες)





Κυπρογενῆ Κυθέρειαν ἀείσομαι ἥ τε βροτοῖσι

μείλιχα δῶρα δίδωσιν, ἐφ’ ἱμερτῷ δὲ προσώπῳ

αἰεὶ μειδιάει καὶ ἐφ’ ἱμερτὸν θέει ἄνθος.

Χαῖρε, θεὰ Σαλαμῖνος ἐϋκτιμένης μεδέουσα

εἰναλίης τε Κύπρου· δὸς δ’ ἱμερόεσσαν ἀοιδήν. 5

αὐτὰρ ἐγὼ καὶ σεῖο καὶ ἄλλης μνήσομ’ ἀοιδῆς.





Ὁμηρικοὶ ὕμνοι

Εἰς Ἀθηνᾶν

Ακούστε το κείμενο (βοήθεια | πληροφορίες)





Παλλάδ’ Ἀθηναίην ἐρυσίπτολιν ἄρχομ’ ἀείδειν

δεινήν, ᾗ σὺν Ἄρηι μέλει πολεμήϊα ἔργα

περθόμεναί τε πόληες ἀϋτή τε πτόλεμοί τε,

καί τ’ ἐῤῥύσατο λαὸν ἰόντα τε νισσόμενόν τε.

Χαῖρε θεά, δὸς δ’ ἄμμι τύχην εὐδαιμονίην τε. 5





Ὁμηρικοὶ ὕμνοι

Εἰς Ἥραν

Ακούστε το κείμενο (βοήθεια | πληροφορίες)





Ἥρην ἀείδω χρυσόθρονον ἣν τέκε Ῥείη,

ἀθανάτων βασίλειαν ὑπείροχον εἶδος ἔχουσαν

Ζηνὸς ἐριγδούποιο κασιγνήτην ἄλοχόν τε

κυδρήν, ἣν πάντες μάκαρες κατὰ μακρὸν Ὄλυμπον

ἁζόμενοι τίουσιν ὁμῶς Διὶ τερπικεραύνῳ. 5





Ὁμηρικοὶ ὕμνοι

Εἰς Δημήτραν

Ακούστε το κείμενο (βοήθεια | πληροφορίες)





Δημήτηρ’ ἠΰκομον σεμνὴν θεὰν ἄρχομ’ ἀείδειν,

αὐτὴν καὶ κούρην, περικαλλέα Περσεφόνειαν.

Χαῖρε θεὰ καὶ τήνδε σάου πόλιν, ἄρχε δ’ ἀοιδῆς.





Ὁμηρικοὶ ὕμνοι

Εἰς Μητέρα Θεῶν

Ακούστε το κείμενο (βοήθεια | πληροφορίες)





Μητέρα μοι πάντων τε θεῶν πάντων τ’ ἀνθρώπων

ὕμνει Μοῦσα λίγεια Διὸς θυγάτηρ μεγάλοιο,

ᾗ κροτάλων τυπάνων τ’ ἰαχὴ σύν τε βρόμος αὐλῶν

εὔαδεν, ἠδὲ λύκων κλαγγὴ χαροπῶν τε λεόντων,

οὔρεά τ’ ἠχήεντα καὶ ὑλήεντες ἔναυλοι. 5

Καὶ σὺ μὲν οὕτω χαῖρε θεαί θ’ ἅμα πᾶσαι ἀοιδῇ.





Ὁμηρικοὶ ὕμνοι

Εἰς Ἡρακλέα Λεοντόθυμον

Ακούστε το κείμενο (βοήθεια | πληροφορίες)





Ἡρακλέα Διὸς υἱὸν ἀείσομαι, ὃν μέγ’ ἄριστον

γείνατ’ ἐπιχθονίων Θήβῃς ἔνι καλλιχόροισιν

Ἀλκμήνη μιχθεῖσα κελαινεφέϊ Κρονίωνι·

ὃς πρὶν μὲν κατὰ γαῖαν ἀθέσφατον ἠδὲ θάλασσαν

πλαζόμενος πομπῇσιν ὕπ’ Εὐρυσθῆος ἄνακτος 5

πολλὰ μὲν αὐτὸς ἔρεξεν ἀτάσθαλα, πολλὰ δ’ ἀνέτλη·

νῦν δ’ ἤδη κατὰ καλὸν ἕδος νιφόεντος Ὀλύμπου

ναίει τερπόμενος καὶ ἔχει καλλίσφυρον Ἥβην.

Χαῖρε ἄναξ Διὸς υἱέ· δίδου δ’ ἀρετήν τε καὶ ὄλβον.





Ὁμηρικοὶ ὕμνοι

Εἰς Ἀσκληπιόν

Ακούστε το κείμενο (βοήθεια | πληροφορίες)





Ἰητῆρα νόσων Ἀσκληπιὸν ἄρχομ’ ἀείδειν

υἱὸν Ἀπόλλωνος τὸν ἐγείνατο δῖα Κορωνὶς

Δωτίῳ ἐν πεδίῳ, κούρη Φλεγύου βασιλῆος,

χάρμα μέγ’ ἀνθρώποισι, κακῶν θελκτῆρ’ ὀδυνάων.

Καὶ σὺ μὲν οὕτω χαῖρε, ἄναξ· λίτομαι δέ σ’ ἀοιδῇ. 5





Ὁμηρικοὶ ὕμνοι

Εἰς Διοσκούρους

Ακούστε το κείμενο (βοήθεια | πληροφορίες)





Κάστορα καὶ Πολυδεύκε’ ἀείσεο Μοῦσα λίγεια,

Τυνδαρίδας οἳ Ζηνὸς Ὀλυμπίου ἐξεγένοντο·

τοὺς ὑπὸ Τηϋγέτου κορυφῇς τέκε πότνια Λήδη



λάθρη ὑποδμηθεῖσα κελαινεφέϊ Κρονίωνι.

Χαίρετε Τυνδαρίδαι, ταχέων ἐπιβήτορες ἵππων. 5





Ὁμηρικοὶ ὕμνοι

Εἰς Ἑρμῆν

Ακούστε το κείμενο (βοήθεια | πληροφορίες)





Ἑρμῆν ἀείδω Κυλλήνιον Ἀργειφόντην

Κυλλήνης μεδέοντα καὶ Ἀρκαδίης πολυμήλου,

ἄγγελον ἀθανάτων ἐριούνιον ὃν τέκε Μαῖα

Ἄτλαντος θυγάτηρ Διὸς ἐν φιλότητι μιγεῖσα

αἰδοίη· μακάρων δὲ θεῶν ἀλέεινεν ὅμιλον 5

ἄντρῳ ναιετάουσα παλισκίῳ ἔνθα Κρονίων

νύμφῃ ἐϋπλοκάμῳ μισγέσκετο νυκτὸς ἀμολγῷ,

εὖτε κατὰ γλυκὺς ὕπνος ἔχοι λευκώλενον Ἥρην·

λάνθανε δ’ ἀθανάτους τε θεοὺς θνητούς τ’ ἀνθρώπους.

Καὶ σὺ μὲν οὕτω χαῖρε Διὸς καὶ Μαιάδος υἱέ· 10

σεῦ δ’ ἐγὼ ἀρξάμενος μεταβήσομαι ἄλλον ἐς ὕμνον.

χαῖρ’ Ἑρμῆ χαριδῶτα διάκτορε, δῶτορ ἐάων.





Ὁμηρικοὶ ὕμνοι

Εἰς Πᾶνα

Ακούστε το κείμενο (βοήθεια | πληροφορίες)





Ἀμφί μοι Ἑρμείαο φίλον γόνον ἔννεπε Μοῦσα,

αἰγιπόδην δικέρωτα φιλόκροτον ὅς τ’ ἀνὰ πίση

δενδρήεντ’ ἄμυδις φοιτᾷ χορογηθέσι νύμφαις

αἵ τε κατ’ αἰγίλιπος πέτρης στείβουσι κάρηνα

Πᾶν’ ἀνακεκλόμεναι νόμιον θεὸν ἀγλαέθειρον 5

αὐχμήενθ’, ὃς πάντα λόφον νιφόεντα λέλογχε

καὶ κορυφὰς ὀρέων καὶ πετρήεντα κέλευθα.

φοιτᾷ δ’ ἔνθα καὶ ἔνθα διὰ ῥωπήϊα πυκνά,

ἄλλοτε μὲν ῥείθροισιν ἐφελκόμενος μαλακοῖσιν,



ἄλλοτε δ’ αὖ πέτρῃσιν ἐν ἠλιβάτοισι διοιχνεῖ, 10

ἀκροτάτην κορυφὴν μηλοσκόπον εἰσαναβαίνων.

πολλάκι δ’ ἀργινόεντα διέδραμεν οὔρεα μακρά,

πολλάκι δ’ ἐν κνημοῖσι διήλασε θῆρας ἐναίρων

ὀξέα δερκόμενος· τότε δ’ ἕσπερος ἔκλαγεν οἶον

ἄγρης ἐξανιών, δονάκων ὕπο μοῦσαν ἀθύρων 15

νήδυμον· οὐκ ἂν τόν γε παραδράμοι ἐν μελέεσσιν

ὄρνις ἥτ’ ἔαρος πολυανθέος ἐν πετάλοισι

θρῆνον ἐπιπροχέουσ’ ἀχέει μελίγηρυν ἀοιδήν.

σὺν δέ σφιν τότε νύμφαι ὀρεστιάδες λιγύμολποι

φοιτῶσαι πυκνὰ ποσσὶν ἐπὶ κρήνῃ μελανύδρῳ 20

μέλπονται, κορυφὴν δὲ περιστένει οὔρεος ἠχώ·

δαίμων δ’ ἔνθα καὶ ἔνθα χορῶν, τοτὲ δ’ ἐς μέσον ἕρπων

πυκνὰ ποσὶν διέπει, λαῖφος δ’ ἐπὶ νῶτα δαφοινὸν

λυγκὸς ἔχει λιγυρῇσιν ἀγαλλόμενος φρένα μολπαῖς

ἐν μαλακῷ λειμῶνι τόθι κρόκος ἠδ’ ὑάκινθος 25

εὐώδης θαλέθων καταμίσγεται ἄκριτα ποίῃ.

ὑμνεῦσιν δὲ θεοὺς μάκαρας καὶ μακρὸν Ὄλυμπον·

οἷόν θ’ Ἑρμείην ἐριούνιον ἔξοχον ἄλλων

ἔννεπον, ὡς ὅ γ’ ἅπασι θεοῖς θοὸς ἄγγελός ἐστι

καί ῥ’ ὅ γ’ ἐς Ἀρκαδίην πολυπίδακα, μητέρα μήλων, 30

ἐξίκετ’, ἔνθα τέ οἱ τέμενος Κυλληνίου ἐστίν.

ἔνθ’ ὅ γε καὶ θεὸς ὢν ψαφαρότριχα μῆλ’ ἐνόμευεν

ἀνδρὶ πάρα θνητῷ· θάλε γὰρ πόθος ὑγρὸς ἐπελθὼν

νύμφῃ ἐϋπλοκάμῳ Δρύοπος φιλότητι μιγῆναι·



ἐκ δ’ ἐτέλεσσε γάμον θαλερόν, τέκε δ’ ἐν μεγάροισιν 35

Ἑρμείῃ φίλον υἱόν, ἄφαρ τερατωπὸν ἰδέσθαι,

αἰγιπόδην δικέρωτα πολύκροτον ἡδυγέλωτα·

φεῦγε δ’ ἀναί̈ξασα, λίπεν δ’ ἄρα παῖδα τιθήνη·

δεῖσε γὰρ ὡς ἴδεν ὄψιν ἀμείλιχον ἠϋγένειον.

τὸν δ’ αἶψ’ Ἑρμείας ἐριούνιος εἰς χέρα θῆκε 40

δεξάμενος, χαῖρεν δὲ νόῳ περιώσια δαίμων.

ῥίμφα δ’ ἐς ἀθανάτων ἕδρας κίε παῖδα καλύψας

δέρμασιν ἐν πυκινοῖσιν ὀρεσκῴοιο λαγωοῦ

πὰρ δὲ Ζηνὶ κάθιζε καὶ ἄλλοις ἀθανάτοισιν,

δεῖξε δὲ κοῦρον ἑόν· πάντες δ’ ἄρα θυμὸν ἔτερφθεν 45

ἀθάνατοι, περίαλλα δ’ ὁ Βάκχειος Διόνυσος·

Πᾶνα δέ μιν καλέεσκον, ὅτι φρένα πᾶσιν ἔτερψε.

Καὶ σὺ μὲν οὕτω χαῖρε ἄναξ, ἵλαμαι δέ σ’ ἀοιδῇ·

αὐτὰρ ἐγὼ καὶ σεῖο καὶ ἄλλης μνήσομ’ ἀοιδῆς.





Ὁμηρικοὶ ὕμνοι

Εἰς Ἥφαιστον

Ακούστε το κείμενο (βοήθεια | πληροφορίες)





Ἥφαιστον κλυτόμητιν ἀείσεο, Μοῦσα λίγεια,

ὃς μετ’ Ἀθηναίης γλαυκώπιδος ἀγλαὰ ἔργα

ἀνθρώπους ἐδίδαξεν ἐπὶ χθονός, οἳ τὸ πάρος περ

ἄντροις ναιετάασκον ἐν οὔρεσιν, ἠύτε θῆρες.

νῦν δὲ δι’ Ἥφαιστον κλυτοτέχνην ἔργα δαέντες 5

ῥηιδίως αἰῶνα τελεσφόρον εἰς ἐνιαυτὸν

εὔκηλοι διάγουσιν ἐνὶ σφετέροισι δόμοισιν.

Ἀλλ’ ἵληθ’, Ἥφαιστε· δίδου δ’ ἀρετήν τε καὶ ὄλβον.





Ὁμηρικοὶ ὕμνοι

Εἰς Ἀπόλλωνα

Ακούστε το κείμενο (βοήθεια | πληροφορίες)





Φοῖβε σὲ μὲν καὶ κύκνος ὑπὸ πτερύγων λίγ’ ἀείδει

ὄχθῃ ἐπιθρῴσκων ποταμὸν πάρα δινήεντα

Πηνειόν· σὲ δ’ ἀοιδὸς ἔχων φόρμιγγα λίγειαν

ἡδυεπὴς πρῶτόν τε καὶ ὕστατον αἰὲν ἀείδει.

Καὶ σὺ μὲν οὕτω χαῖρε ἄναξ, ἵλαμαι δέ σ’ ἀοιδῇ. 5





Ὁμηρικοὶ ὕμνοι

Εἰς Ποσειδῶνα

Ακούστε το κείμενο (βοήθεια | πληροφορίες)





Ἀμφὶ Ποσειδάωνα μέγαν θεὸν ἄρχομ’ ἀείδειν

γαίης κινητῆρα καὶ ἀτρυγέτοιο θαλάσσης

πόντιον, ὅσθ’ Ἑλικῶνα καὶ εὐρείας ἔχει Αἰγάς.

διχθά τοι Ἐννοσίγαιε θεοὶ τιμὴν ἐδάσαντο

ἵππων τε δμητῆρ’ ἔμεναι σωτῆρά τε νηῶν. 5

Χαῖρε Ποσείδαον γαιήοχε κυανοχαῖτα,

καὶ μάκαρ εὐμενὲς ἦτορ ἔχων πλώουσιν ἄρηγε.





Ὁμηρικοὶ ὕμνοι

Εἰς Δία

Ακούστε το κείμενο (βοήθεια | πληροφορίες)





Ζῆνα θεῶν τὸν ἄριστον ἀείσομαι ἠδὲ μέγιστον

εὐρύοπα κρείοντα τελεσφόρον, ὅς τε Θέμιστι

ἐγκλιδὸν ἑζομένῃ πυκινοὺς ὀάρους ὀαρίζει.

Ἵληθ’ εὐρύοπα Κρονίδη κύδιστε μέγιστε.





Ὁμηρικοὶ ὕμνοι

Εἰς Ἑστίαν

Ακούστε το κείμενο (βοήθεια | πληροφορίες)





Ἑστίη, ἥ τε ἄνακτος Ἀπόλλωνος ἑκάτοιο

Πυθοῖ ἐν ἠγαθέῃ ἱερὸν δόμον ἀμφιπολεύεις,

αἰεὶ σῶν πλοκάμων ἀπολείβεται ὑγρὸν ἔλαιον·



ἔρχεο τόνδ’ ἀνὰ οἶκον, ἐπέρχεο θυμὸν ἔχουσα

σὺν Διὶ μητιόεντι· χάριν δ’ ἅμ’ ὄπασσον ἀοιδῇ. 5





Ὁμηρικοὶ ὕμνοι

Εἰς Μούσας καὶ Ἀπόλλωνα

Ακούστε το κείμενο (βοήθεια | πληροφορίες)





Μουσάων ἄρχωμαι Ἀπόλλωνός τε Διός τε·

ἐκ γὰρ Μουσάων καὶ ἑκηβόλου Ἀπόλλωνος

ἄνδρες ἀοιδοὶ ἔασιν ἐπὶ χθονὶ καὶ κιθαρισταί,

ἐκ δὲ Διὸς βασιλῆες· ὁ δ’ ὄλβιος, ὅν τινα Μοῦσαι

φίλωνται· γλυκερή οἱ ἀπὸ στόματος ῥέει αὐδή. 5

Χαίρετε τέκνα Διὸς καὶ ἐμὴν τιμήσατ’ ἀοιδήν·

αὐτὰρ ἐγὼν ὑμέων τε καὶ ἄλλης μνήσομ’ ἀοιδῆς.





Ὁμηρικοὶ ὕμνοι

Εἰς Διώνυσον

Ακούστε το κείμενο (βοήθεια | πληροφορίες)





Κισσοκόμην Διόνυσον ἐρίβρομον ἄρχομ’ ἀείδειν

Ζηνὸς καὶ Σεμέλης ἐρικυδέος ἀγλαὸν υἱόν,

ὃν τρέφον ἠύκομοι νύμφαι παρὰ πατρὸς ἄνακτος

δεξάμεναι κόλποισι καὶ ἐνδυκέως ἀτίταλλον

Νύσης ἐν γυάλοις· ὁ δ’ ἀέξετο πατρὸς ἕκητι 5

ἄντρῳ ἐν εὐώδει μεταρίθμιος ἀθανάτοισιν.

αὐτὰρ ἐπειδὴ τόνδε θεαὶ πολύυμνον ἔθρεψαν,

δὴ τότε φοιτίζεσκε καθ' ὑλήεντας ἐναύλους,

κισσῷ καὶ δάφνῃ πεπυκασμένος· αἱ δ’ ἅμ’ ἕποντο

νύμφαι, ὁ δ’ ἐξηγεῖτο· βρόμος δ’ ἔχεν ἄσπετον ὕλην. 10

Καὶ σὺ μὲν οὕτω χαῖρε, πολυστάφυλ’ ὦ Διόνυσε·

δὸς δ’ ἡμᾶς χαίροντας ἐς ὥρας αὖτις ἱκέσθαι,

ἐκ δ’ αὖθ’ ὡράων εἰς τοὺς πολλοὺς ἐνιαυτούς.





Ὁμηρικοὶ ὕμνοι

Εἰς Ἄρτεμιν

Ακούστε το κείμενο (βοήθεια | πληροφορίες)





Ἄρτεμιν ἀείδω χρυσηλάκατον κελαδεινὴν

παρθένον αἰδοίην ἐλαφηβόλον ἰοχέαιραν

αὐτοκασιγνήτην χρυσαόρου Ἀπόλλωνος

ἣ κατ’ ὄρη σκιόεντα καὶ ἄκριας ἠνεμοέσσας

ἄγρῃ τερπομένη παγχρύσεα τόξα τιταίνει 5

πέμπουσα στονόεντα βέλη· τρομέει δὲ κάρηνα

ὑψηλῶν ὀρέων, ἰάχει δ’ ἔπι δάσκιος ὕλη

δεινὸν ὑπὸ κλαγγῆς θηρῶν, φρίσσει δέ τε γαῖα

πόντος τ’ ἰχθυόεις· ἣ δ’ ἄλκιμον ἦτορ ἔχουσα

πάντη ἐπιστρέφεται θηρῶν ὀλέκουσα γενέθλην. 10

αὐτὰρ ἐπὴν τερφθῇ θηροσκόπος ἰοχέαιρα

εὐφρήνῃ δὲ νόον, χαλάσασ’ εὐκαμπέα τόξα,

ἔρχεται ἐς μέγα δῶμα κασιγνήτοιο φίλοιο

Φοίβου Ἀπόλλωνος Δελφῶν ἐς πίονα δῆμον

Μουσῶν καὶ Χαρίτων καλὸν χορὸν ἀρτυνέουσα. 15

ἔνθα κατακρεμάσασα παλίντονα τόξα καὶ ἰοὺς

ἡγεῖται χαρίεντα περὶ χροῒ κόσμον ἔχουσα,

ἐξάρχουσα χορούς· αἱ δ’ ἀμβροσίην ὄπ’ ἰεῖσαι

ὑμνεῦσιν Λητὼ καλλίσφυρον, ὡς τέκε παῖδας

ἀθανάτων βουλῇ τε καὶ ἔργμασιν ἔξοχ’ ἀρίστους, 20

Χαίρετε τέκνα Διὸς καὶ Λητοῦς ἠϋκόμοιο·

αὐτὰρ ἐγὼν ὑμέων τε καὶ ἄλλης μνήσομ’ ἀοιδῆς.





Ὁμηρικοὶ ὕμνοι

Εἰς Ἀθηνᾶν

Ακούστε το κείμενο (βοήθεια | πληροφορίες)





Παλλάδ’ Ἀθηναίην κυδρὴν θεὸν ἄρχομ’ ἀείδειν

γλαυκῶπιν πολύμητιν ἀμείλιχον ἦτορ ἔχουσαν

παρθένον αἰδοίην ἐρυσίπτολιν ἀλκήεσσαν

Τριτογενῆ, τὴν αὐτὸς ἐγείνατο μητίετα Ζεὺς



σεμνῆς ἐκ κεφαλῆς, πολεμήϊα τεύχε’ ἔχουσαν 5

χρύσεα παμφανόωντα· σέβας δ’ ἔχε πάντας ὁρῶντας

ἀθανάτους· ἡ δὲ πρόσθεν Διὸς αἰγιόχοιο

ἐσσυμένως ὤρουσεν ἀπ’ ἀθανάτοιο καρήνου

σείσασ’ ὀξὺν ἄκοντα· μέγας δ’ ἐλελίζετ’ Ὄλυμπος

δεινὸν ὑπὸ βρίμης γλαυκώπιδος· ἀμφὶ δὲ γαῖα 10

σμερδαλέον ἰάχησεν, ἐκινήθη δ’ ἄρα πόντος

κύμασι πορφυρέοισι κυκώμενος, ἔκχυτο δ’ ἅλμη

ἐξαπίνης· στῆσεν δ’ Ὑπερίονος ἀγλαὸς υἱὸς

ἵππους ὠκύποδας δηρὸν χρόνον, εἰσότε κούρη

εἵλετ’ ἀπ’ ἀθανάτων ὤμων θεοείκελα τεύχη 15

Παλλὰς Ἀθηναίη· γήθησε δὲ μητίετα Ζεύς.

Καὶ σὺ μὲν οὕτω χαῖρε Διὸς τέκος αἰγιόχοιο·

αὐτὰρ ἐγὼ καὶ σεῖο καὶ ἄλλης μνήσομ’ ἀοιδῆς.





Ὁμηρικοὶ ὕμνοι

Εἰς Ἑστίαν

Ακούστε το κείμενο (βοήθεια | πληροφορίες)





Ἑστίη ἣ πάντων ἐν δώμασιν ὑψηλοῖσιν

ἀθανάτων τε θεῶν χαμαὶ ἐρχομένων τ’ ἀνθρώπων

ἕδρην ἀίδιον ἔλαχες πρεσβηίδα τιμὴν

καλὸν ἔχουσα γέρας καὶ τίμήν· οὐ γὰρ ἄτερ σοῦ

εἰλαπίναι θνητοῖσιν ἵν’ οὐ πρώτῃ πυμάτῃ τε 5

Ἑστίῃ ἀρχόμενος σπένδει μελιηδέα οἶνον·

καὶ σύ μοι Ἀργειφόντα Διὸς καὶ Μαιάδος υἱὲ

ἄγγελε τῶν μακάρων, χρυσόρραπι δῶτορ ἐάων,

ναίετε δώματα καλά, φίλα φρεσὶν ἀλλήλοισιν



ἵλαος ὢν ἐπάρηγε σὺν αἰδοίῃ τε φίλῃ τε 10

Ἑστίῃ· ἀμφότεροι γὰρ ἐπιχθονίων ἀνθρώπων

εἰδότες ἔργματα καλά νόῳ θ’ ἕσπεσθε καὶ ἥβῃ.



Χαῖρε Κρόνου θύγατερ, σύ τε καὶ χρυσόρραπις Ἑρμῆς.

αὐτὰρ ἐγὼν ὑμέων τε καὶ ἄλλης μνήσομ’ ἀοιδῆς.





Ὁμηρικοὶ ὕμνοι

Εἰς Γῆν μητέρα πάντων

Ακούστε το κείμενο (βοήθεια | πληροφορίες)





Γαῖαν παμμήτειραν ἀείσομαι ἠϋθέμεθλον

πρεσβίστην, ἣ φέρβει ἐπὶ χθονὶ πάνθ’ ὁπόσ’ ἐστίν·

ἠμὲν ὅσα χθόνα δῖαν ἐπέρχεται ἠδ’ ὅσα πόντον

ἠδ’ ὅσα πωτῶνται, τάδε φέρβεται ἐκ σέθεν ὄλβου.

ἐκ σέο δ’ εὔπαιδές τε καὶ εὔκαρποι τελέθουσι 5

πότνια, σεῦ δ’ ἔχεται δοῦναι βίον ἠδ’ ἀφελέσθαι

θνητοῖς ἀνθρώποισιν· ὁ δ’ ὄλβιος, ὅν κε σὺ θυμῷ

πρόφρων τιμήσῃς· τῷ τ’ ἄφθονα πάντα πάρεστι.

βρίθει μέν σφιν ἄρουρα φερέσβιος ἠδὲ κατ’ ἀγροὺς

κτήνεσιν εὐθηνεῖ, οἶκος δ’ ἐμπίπλαται ἐσθλῶν· 10

αὐτοὶ δ’ εὐνομίῃσι πόλιν κάτα καλλιγύναικα

κοιρανέουσ’, ὄλβος δὲ πολὺς καὶ πλοῦτος ὀπηδεῖ·

παῖδες δ’ εὐφροσύνῃ νεοθηλέι κυδιόωσι,

παρθενικαί τε χοροῖς πολυανθέσιν εὔφρονι θυμῷ

παίζουσαι σκαίρουσι κατ’ ἄνθεα μαλθακὰ ποίης, 15

οὕς κε σὺ τιμήσῃς σεμνὴ θεὰ ἄφθονε δαῖμον.

Χαῖρε θεῶν μήτηρ, ἄλοχ’ Οὐρανοῦ ἀστερόεντος,

πρόφρων δ’ ἀντ’ ᾠδῆς βίοτον θυμήρε’ ὄπαζε·

αὐτὰρ ἐγὼ καὶ σεῖο καὶ ἄλλης μνήσομ’ ἀοιδῆς.





Ὁμηρικοὶ ὕμνοι

Εἰς Ἥλιον

Ακούστε το κείμενο (βοήθεια | πληροφορίες)





Ἥλιον ὑμνεῖν αὖτε Διὸς τέκος ἄρχεο Μοῦσα

Καλλιόπη, φαέθοντα, τὸν Εὐρυφάεσσα βοῶπις



γείνατο Γαίης παιδὶ καὶ Οὐρανοῦ ἀστερόεντος·

γῆμε γὰρ Εὐρυφάεσσαν ἀγακλειτὴν Ὑπερίων,

αὐτοκασιγνήτην, ἥ οἱ τέκε κάλλιμα τέκνα 5

Ἠῶ τε ῥοδόπηχυν ἐυπλόκαμόν τε Σελήνην

Ἠέλιόν τ’ ἀκάμαντ’ ἐπιείκελον ἀθανάτοισιν,

ὃς φαίνει θνητοῖσι καὶ ἀθανάτοισι θεοῖσιν

ἵπποις ἐμβεβαώς· σμερδνὸν δ’ ὅ γε δέρκεται ὄσσοις

χρυσέης ἐκ κόρυθος, λαμπραὶ δ’ ἀκτῖνες ἀπ’ αὐτοῦ 10

αἰγλῆεν στίλβουσι, παρὰ κροτάφων τε παρειαὶ

λαμπραὶ ἀπὸ κρατὸς χαρίεν κατέχουσι πρόσωπον

τηλαυγές· καλὸν δὲ περὶ χροῒ λάμπεται ἔσθος

λεπτουργὲς πνοιῇ ἀνέμων, ὕπο δ’ ἄρσενες ἵπποι

ἔνθ’ ἄρ’ ὅ γε στήσας χρυσόζυγον ἅρμα καὶ ἵππους 15

θεσπέσιος πέμπῃσι δι’ οὐρανοῦ ὠκεανόν δέ.

Χαῖρε ἄναξ, πρόφρων δὲ βίον θυμήρε’ ὄπαζε·

ἐκ σέο δ’ ἀρξάμενος κλῄσω μερόπων γένος ἀνδρῶν

ἡμιθέων, ὧν ἔργα θεαὶ θνητοῖσιν ἔδειξαν.





Ὁμηρικοὶ ὕμνοι

Εἰς Σελήνην

Ακούστε το κείμενο (βοήθεια | πληροφορίες)





Μήνην ἀείδειν τανυσίπτερον ἔσπετε Μοῦσαι

ἡδυεπεῖς κοῦραι Κρονίδεω Διὸς ἵστορες ᾠδῆς·

ἧς ἄπο αἴγλη γαῖαν ἑλίσσεται οὐρανόδεικτος

κρατὸς ἀπ’ ἀθανάτοιο, πολὺς δ’ ὑπὸ κόσμος ὄρωρεν

αἴγλης λαμπούσης· στίλβει δέ τ’ ἀλάμπετος ἀὴρ 5

χρυσέου ἀπὸ στεφάνου, ἀκτῖνες δ' ἐνδιάονται,

εὖτ’ ἂν ἀπ’ Ὠκεανοῖο λοεσσαμένη χρόα καλὸν

εἵματα ἑσσαμένη τηλαυγέα δῖα Σελήνη



ζευξαμένη πώλους ἐριαύχενας αἰγλήεντας

ἐσσυμένως προτέρωσ’ ἐλάσῃ καλλίτριχας ἵππους, 10

ἑσπερίη, διχόμηνος· ὃ δὲ πλήθει μέγας ὄγμος,

λαμπρόταταί τ’ αὐγαὶ τότ’ ἀεξομένης τελέθουσιν

οὐρανόθεν· τέκμωρ δὲ βροτοῖς καὶ σῆμα τέτυκται.

τῇ ῥά ποτε Κρονίδης ἐμίγη φιλότητι καὶ εὐνῇ·

ἡ δ’ ὑποκυσαμένη Πανδείην γείνατο κούρην 15

ἐκπρεπὲς εἶδος ἔχουσαν ἐν ἀθανάτοισι θεοῖσι.

Χαῖρε ἄνασσα θεὰ λευκώλενε δῖα Σελήνη

πρόφρον ἐϋπλόκαμος· σέο δ’ ἀρχόμενος κλέα φωτῶν

ᾄσομαι ἡμιθέων ὧν κλείουσ’ ἔργματ’ ἀοιδοὶ

Μουσάων θεράποντες ἀπὸ στομάτων ἐροέντων. 20





Ὁμηρικοὶ ὕμνοι

Εἰς Διοσκούρους

Ακούστε το κείμενο (βοήθεια | πληροφορίες)





Ἀμφὶ Διὸς κούρους ἑλικώπιδες ἔσπετε Μοῦσαι

Τυνδαρίδας Λήδης καλλισφύρου ἀγλαὰ τέκνα,

Κάστορά θ’ ἱππόδαμον καὶ ἀμώμητον Πολυδεύκεα,

τοὺς ὑπὸ Ταϋγέτου κορυφῇ ὄρεος μεγάλοιο

μιχθεῖσ’ ἐν φιλότητι κελαινεφέι Κρονίωνι 5

σωτῆρας τέκε παῖδας ἐπιχθονίων ἀνθρώπων

ὠκυπόρων τε νεῶν, ὅτε τε σπέρχωσιν ἄελλαι

χειμέριαι κατὰ πόντον ἀμείλιχον· οἱ δ’ ἀπὸ νηῶν

εὐχόμενοι καλέουσι Διὸς κούρους μεγάλοιο

ἄρνεσσιν λευκοῖσιν ἐπ’ ἀκρωτήρια βάντες 10

πρύμνης· τὴν δ’ ἄνεμός τε μέγας καὶ κῦμα θαλάσσης

θῆκαν ὑποβρυχίην, οἱ δ’ ἐξαπίνης ἐφάνησαν

ξουθῇσι πτερύγεσσι δι’ αἰθέρος ἀΐξαντες,

αὐτίκα δ’ ἀργαλέων ἀνέμων κατέπαυσαν ἀέλλας,

κύματα δ’ ἐστόρεσαν λευκῆς ἁλὸς ἐν πελάγεσσι, 15



ναύταις σήματα καλὰ πόνου ἀπονόσφισιν· οἱ δὲ ἰδόντες

γήθησαν, παύσαντο δ’ ὀϊζυροῖο πόνοιο.

Χαίρετε Τυνδαρίδαι ταχέων ἐπιβήτορες ἵππων·

αὐτὰρ ἐγὼν ὑμέων τε καὶ ἄλλης μνήσομ’ ἀοιδῆς.





Ὁμηρικοὶ ὕμνοι

Εἰς Ξένους





Αἰδεῖτε ξενίων κεχρημένου ἠδὲ δόμοιο

οἳ πόλιν αἰπεινὴν νύμφης ἐρατώιδος Ἥρης

ναίετε, Σαιδήνης πόδα νείατον ὑψικόμοιο,

ἀμβρόσιον πίνοντες ὕδωρ ξανθοῦ ποταμοῖο

Ἕρμου καλὰ ῥέοντος ὃν ἀθάνατος τέκετο Ζεύς. 5





Σχετικά με την ψηφιακή έκδοση


Αυτό το e-book προέρχεται από την δικτυακή βιβλιοθήκη Βικιθήκη[1]. Αυτή η πολύγλωσση ψηφιακή βιβλιοθήκη που οικοδομείται από εθελοντές, είναι αφιερωμένη στην ανάπτυξη μιας ελεύθερης προβάσιμης συλλογής εκδόσεων κάθε είδους: μυθιστορήματα, ποιήματα, περιοδικά, επιστολές...

Διανέμουμε τα βιβλία μας δωρεάν, ξεκινώντας από έργα που δεν υπόκεινται σε πνευματικά δικαιώματα ή διακινούνται υπό ελεύθερες άδειες χρήσης. Είστε ελεύθερος να χρησιμοποιήσετε τα e-book μας για οποιοδήποτε σκοπό (περιλαμβανομένης της εμπορικής εκμετάλλευσης), υπό τους όρους της άδειας Creative Commons Attribution-ShareAlike 3.0 Unported[2] ή, κατ'επιλογή σας, αυτούς της GNU FDL[3].

Η Βικιθήκη σταθερά ζητά νέα μέλη. Κατά την υλοποίηση αυτού του βιβλίου, πιθανό να κάναμε κάποια λάθη. Μπορείτε να τα αναφέρετε σε αυτή τη σελίδα[4].

Οι ακόλουθοι χρήστες συνεισέφεραν σε αυτό το βιβλίο:

[The list of contributors has been omitted as requested.]





* * *



↑ http://el.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ https://el.wikisource.org/wiki/%CE%92%CE%B9%CE%BA%CE%B9%CE%B8%CE%AE%CE%BA%CE%B7:%CE%93%CF%81%CE%B1%CE%BC%CE%BC%CE%B1%CF%84%CE%B5%CE%AF%CE%B1





