Προμηθεὺς Δεσμώτης


					Αισχύλος





εξάχθηκε από τη Βικιθήκη την 17 Ιουνίου 2022





Προμηθεὺς Δεσμώτης

Συγγραφέας: Αισχύλος

Δείτε επίσης: σχετικό λήμμα.





Πρόλογος (1 - 127)





ΚΡΑΤΟΣ





Χθονὸς μὲν ἐς τηλουρὸν ἥκομεν πέδον,

Σκύθην ἐς οἷμον, ἄβροτον εἰς ἐρημίαν.

Ἥφαιστε, σοὶ δὲ χρὴ μέλειν ἐπιστολὰς

ἅς σοι πατὴρ ἐφεῖτο, τόνδε πρὸς πέτραις

ὑψηλοκρήμνοις τὸν λεωργὸν ὀχμάσαι 5

ἀδαμαντίνων δεσμῶν ἐν ἀῤῥήκτοις πέδαις.

τὸ σὸν γὰρ ἄνθος, παντέχνου πυρὸς σέλας,

θνητοῖσι κλέψας ὤπασεν. τοιᾶσδέ τοι

ἁμαρτίας σφε δεῖ θεοῖς δοῦναι δίκην,

ὡς ἂν διδαχθῇ τὴν Διὸς τυραννίδα 10

στέργειν, φιλανθρώπου δὲ παύεσθαι τρόπου.





ΗΦΑΙΣΤΟΣ





Κράτος Βία τε, σφῷν μὲν ἐντολὴ Διὸς

ἔχει τέλος δὴ κοὐδὲν ἐμποδὼν ἔτι.

ἐγὼ δ' ἄτολμός εἰμι συγγενῆ θεὸν

δῆσαι βίᾳ φάραγγι πρὸς δυσχειμέρῳ. 15

πάντως δ' ἀνάγκη τῶνδέ μοι τόλμαν σχεθεῖν.

εὐωριάζειν γὰρ πατρὸς λόγους βαρύ.

τῆς ὀρθοβούλου Θέμιδος αἰπυμῆτα παῖ,

ἄκοντά σ' ἄκων δυσλύτοις χαλκεύμασι

προσπασσαλεύσω τῷδ' ἀπανθρώπῳ πάγῳ, 20

ἵν' οὔτε φωνὴν οὔτε του μορφὴν βροτῶν

ὄψῃ, σταθευτὸς δ' ἡλίου φοίβῃ φλογὶ

χροιᾶς ἀμείψεις ἄνθος. ἀσμένῳ δέ σοι

ἡ ποικιλείμων νὺξ ἀποκρύψει φάος,

πάχνην θ' ἑῴαν ἥλιος σκεδᾷ πάλιν. 25

αἰεὶ δὲ τοῦ παρόντος ἀχθηδὼν κακοῦ

τρύσει σ'. ὁ λωφήσων γὰρ οὐ πέφυκέ πω.

τοιαῦτ' ἐπηύρου τοῦ φιλανθρώπου τρόπου.

θεὸς θεῶν γὰρ οὐχ ὑποπτήσσων χόλον

βροτοῖσι τιμὰς ὤπασας πέρα δίκης. 30

ἀνθ' ὧν ἀτερπῆ τήνδε φρουρήσεις πέτραν

ὀρθοστάδην, ἄυπνος, οὐ κάμπτων γόνυ.

πολλοὺς δ' ὀδυρμοὺς καὶ γόους ἀνωφελεῖς

φθέγξῃ. Διὸς γὰρ δυσπαραίτητοι φρένες.

ἅπας δὲ τραχὺς ὅστις ἂν νέον κρατῇ. 35





ΚΡ.





εἶἑν, τί μέλλεις καὶ κατοικτίζῃ μάτην;

τί τὸν θεοῖς ἔχθιστον οὐ στυγεῖς θεόν,

ὅστις τὸ σὸν θνητοῖσι προὔδωκεν γέρας;





ΗΦ.





τὸ συγγενές τοι δεινὸν ἥ θ' ὁμιλία.





ΚΡ.





σύμφημ'. ἀνηκουστεῖν δὲ τῶν πατρὸς λόγων 40

οἷόν τε πῶς; οὐ τοῦτο δειμαίνεις πλέον;





ΗΦ.





αἰεί γε δὴ νηλὴς σὺ καὶ θράσους πλέως.





ΚΡ.





ἄκος γὰρ οὐδὲν τόνδε θρηνεῖσθαι. σὺ δὲ

τὰ μηδὲν ὠφελοῦντα μὴ πόνει μάτην.



ΗΦ.





ὦ πολλὰ μισηθεῖσα χειρωναξία. 45



ΚΡ.





τί νιν στυγεῖς; πόνων γὰρ ὡς ἁπλῷ λόγῳ

τῶν νῦν παρόντων οὐδὲν αἰτία τέχνη.



ΗΦ.





ἔμπας τις αὐτὴν ἄλλος ὤφελεν λαχεῖν.



ΚΡ.





ἅπαντ' ἐπαχθῆ πλὴν θεοῖσι κοιρανεῖν.

ἐλεύθερος γὰρ οὔτις ἐστὶ πλὴν Διός. 50



ΗΦ.





ἔγνωκα τοῖσδε, κοὐδὲν ἀντειπεῖν ἔχω.



ΚΡ.





οὔκουν ἐπείξῃ τῷδε δεσμὰ περιβαλεῖν,

ὡς μή σ' ἐλινύοντα προσδερχθῇ πατήρ;



ΗΦ.





καὶ δὴ πρόχειρα ψάλια δέρκεσθαι πάρα.



ΚΡ.





βαλών νιν ἀμφὶ χερσὶν ἐγκρατεῖ σθένει 55

ῥαιστῆρι θεῖνε, πασσάλευε πρὸς πέτραις.



ΗΦ.





περαίνεται δὴ κοὐ ματᾷ τοὔργον τόδε.



ΚΡ.





ἄρασσε μᾶλλον, σφίγγε, μηδαμῇ χάλα.

δεινὸς γὰρ εὑρεῖν κἀξ ἀμηχάνων πόρον.



ΗΦ.





ἄραρεν ἥδε γ' ὠλένη δυσεκλύτως. 60



ΚΡ.





καὶ τήνδε νῦν πόρπασον ἀσφαλῶς, ἵνα

μάθῃ σοφιστὴς ὢν Διὸς νωθέστερος.



ΗΦ.





πλὴν τοῦδ' ἂν οὐδεὶς ἐνδίκως μέμψαιτό μοι.



ΚΡ.





ἀδαμαντίνου νῦν σφηνὸς αὐθάδη γνάθον

στέρνων διαμπὰξ πασσάλευ' ἐῤῥωμένως. 65



ΗΦ.





αἰαῖ, Προμηθεῦ, σῶν ὕπερ στένω πόνων.



ΚΡ.





σὺ δ' αὖ κατοκνεῖς τῶν Διός τ' ἐχθρῶν ὕπερ

στένεις; ὅπως μὴ σαυτὸν οἰκτιεῖς ποτε.



ΗΦ.





ὁρᾷς θέαμα δυσθέατον ὄμμασιν.



ΚΡ.





ὁρῶ κυροῦντα τόνδε τῶν ἐπαξίων. 70

ἀλλ' ἀμφὶ πλευραῖς μασχαλιστῆρας βάλε.



ΗΦ.





δρᾶν ταῦτ' ἀνάγκη, μηδὲν ἐγκέλευ' ἄγαν.



ΚΡ.





ἦ μὴν κελεύσω κἀπιθωύξω γε πρός.

χώρει κάτω, σκέλη δὲ κίρκωσον βίᾳ.



ΗΦ.





καὶ δὴ πέπρακται τοὔργον οὐ μακρῷ πόνῳ. 75



ΚΡ.





ἐῤῥωμένως νῦν θεῖνε διατόρους πέδας.

ὡς οὑπιτιμητής γε τῶν ἔργων βαρύς.



ΗΦ.





ὅμοια μορφῇ γλῶσσά σου γηρύεται.



ΚΡ.





σὺ μαλθακίζου, τὴν δ' ἐμὴν αὐθαδίαν

ὀργῆς τε τραχυτῆτα μὴ 'πίπλησσέ μοι. 80



ΗΦ.





στείχωμεν. ὡς κώλοισιν ἀμφίβληστρ' ἔχει.



ΚΡ.





ἐνταῦθα νῦν ὕβριζε καὶ θεῶν γέρα

συλῶν ἐφημέροισι προστίθει. τί σοι

οἷοί τε θνητοὶ τῶνδ' ἀπαντλῆσαι πόνων;

ψευδωνύμως σε δαίμονες Προμηθέα 85

καλοῦσιν. αὐτὸν γάρ σε δεῖ προμηθέως,

ὅτῳ τρόπῳ τῆσδ' ἐκκυλισθήσῃ τέχνης.





ΠΡΟΜΗΘΕΥΣ





ὦ δῖος αἰθὴρ καὶ ταχύπτεροι πνοαί,

ποταμῶν τε πηγαί, ποντίων τε κυμάτων

ἀνήριθμον γέλασμα, παμμῆτόρ τε γῆ, 90

καὶ τὸν πανόπτην κύκλον ἡλίου καλῶ.

ἴδεσθέ μ' οἷα πρὸς θεῶν πάσχω θεός.

δέρχθηθ' οἵαις αἰκείαισιν

διακναιόμενος τὸν μυριετῆ

χρόνον ἀθλεύσω. 95

τοιόνδ' ὁ νέος ταγὸς μακάρων

ἐξηῦρ' ἐπ' ἐμοὶ δεσμὸν ἀεικῆ.

φεῦ φεῦ, τὸ παρὸν τό τ' ἐπερχόμενον

πῆμα στενάχω. πῇ ποτε μόχθων

χρὴ τέρματα τῶνδ' ἐπιτεῖλαι; 100

καίτοι τί φημι; πάντα προυξεπίσταμαι

σκεθρῶς τὰ μέλλοντ', οὐδέ μοι ποταίνιον

πῆμ' οὐδὲν ἥξει. τὴν πεπρωμένην δὲ χρὴ

αἶσαν φέρειν ὡς ῥᾷστα, γιγνώσκονθ' ὅτι

τὸ τῆς ἀνάγκης ἔστ' ἀδήριτον σθένος. 105

ἀλλ' οὔτε σιγᾶν οὔτε μὴ σιγᾶν τύχας

οἷόν τέ μοι τάσδ' ἐστί. θνητοῖς γὰρ γέρα

πορὼν ἀνάγκαις ταῖσδ' ἐνέζευγμαι τάλας.

ναρθηκοπλήρωτον δὲ θηρῶμαι πυρὸς

πηγὴν κλοπαίαν, ἣ διδάσκαλος τέχνης 110

πάσης βροτοῖς πέφηνε καὶ μέγας πόρος.

τοιῶνδε ποινὰς ἀμπλακημάτων τίνω

ὑπαίθριος δεσμοῖς πεπασσαλευμένος.

ἆ ἆ. ἔα ἔα.

τίς ἀχώ, τίς ὀδμὰ προσέπτα μ' ἀφεγγής, 115

θεόσυτος, ἢ βρότειος, ἢ κεκραμένη;

τερμόνιον ἵκετ' ἐπὶ πάγον

πόνων ἐμῶν θεωρός, ἢ τί δὴ θέλων;

ὁρᾶτε δεσμώτην με δύσποτμον θεόν,

τὸν Διὸς ἐχθρόν, τὸν πᾶσι θεοῖς 120

δι' ἀπεχθείας ἐλθόνθ' ὁπόσοι

τὴν Διὸς αὐλὴν εἰσοιχνεῦσιν,

διὰ τὴν λίαν φιλότητα βροτῶν.

φεῦ φεῦ, τί ποτ' αὖ κινάθισμα κλύω

πέλας οἰωνῶν; αἰθὴρ δ' ἐλαφραῖς 125

πτερύγων ῥιπαῖς ὑποσυρίζει.

πᾶν μοι φοβερὸν τὸ προσέρπον.





Πάροδος (128 - 192)





ΧΟΡΟΣ





μηδὲν φοβηθῇς.

φιλία γὰρ ἥδε τάξις

πτερύγων θοαῖς ἁμίλλαις 130

προσέβα τόνδε πάγον, πα-

τρῴας μόγις παρειποῦσα& φρένας,

κραιπνοφόροι δέ μ' ἔπεμψαν αὖραι.

κτύπου γὰρ ἀχὼ χάλυβος διῇξεν ἄντρων

μυχόν, ἐκ δ' ἔπληξέ μου τὰν θεμερῶπιν αἰδῶ.

σύθην δ' ἀπέδιλος ὄχῳ πτερωτῷ. 135





ΠΡ.





αἰαῖ αἰαῖ,

τῆς πολυτέκνου Τηθύος ἔκγονα,

τοῦ περὶ πᾶσάν θ' εἱλισσομένου

χθόν' ἀκοιμήτῳ ῥεύματι παῖδες 140

πατρὸς Ὠκεανοῦ, 140

δέρχθητ', ἐσίδεσθ' οἵῳ δεσμῷ

προσπορπατὸς τῆσδε φάραγγος

σκοπέλοις ἐν ἄκροις φρουρὰν ἄζηλον ὀχήσω.





ΧΟ.





λεύσσω, Προμηθεῦ, [ἀντ. α.]

φοβερὰ δ' ἐμοῖσιν ὄσσοις 145

ὁμίχλα προσῇξε πλήρης

δακρύων σὸν δέμας εἰσι-

δούσῃ πέτρᾳ προσαυαινόμενον

ταῖσδ' ἀδαμαντοδέτοισι λύμαις.

νέοι γὰρ οἰ-

ακονόμοι κρατοῦσ' Ὀλύμπου.

νεοχμοῖς δὲ δὴ νόμοις

Ζεὺς ἀθέτως κρατύνει, 150

τὰ πρὶν δὲ πελώρια νῦν ἀιστοῖ.





ΠΡ.





εἰ γάρ μ' ὑπὸ γῆν νέρθεν θ' Αἵδου

τοῦ νεκροδέγμονος εἰς ἀπέραντον

Τάρταρον ἧκεν, 155

δεσμοῖς ἀλύτοις ἀγρίως πελάσας,

ὡς μήτε θεὸς μήτε τις ἄλλος

τοῖσδ' ἐγεγήθει.

νῦν δ' αἰθέριον κίνυγμ' ὁ τάλας

ἐχθροῖς ἐπίχαρτα πέπονθα.





ΧΟ.





τίς ὧδε τλησικάρδιος [στρ. β.]

θεῶν, ὅτῳ τάδ' ἐπιχαρῆ 160

τίς οὐ ξυνασχαλᾷ κακοῖς

τεοῖσι, δίχα γε Διός; ὁ δ' ἐπικότως ἀεὶ

θέμενος ἄγναμπτον νόον δάμναται οὐρανίαν

γένναν, οὐδὲ λήξει, 165

πρὶν ἂν ἢ κορέσῃ κέαρ, ἢ παλάμᾳ τινὶ

τὰν δυσάλωτον ἕλῃ τις ἀρχάν.





ΠΡ.





ἦ μὴν ἔτ' ἐμοῦ, καίπερ κρατεραῖς

ἐν γυιοπέδαις αἰκιζομένου,

χρείαν ἕξει μακάρων πρύτανις,

δεῖξαι τὸ νέον βούλευμ', ὑφ' ὅτου 170

σκῆπτρον τιμάς τ' ἀποσυλᾶται.

καί μ' οὔτι μελιγλώσσοις πειθοῦς

ἐπαοιδαῖσιν θέλξει, στερεάς τ'

οὔποτ' ἀπειλὰς πτήξας τόδ' ἐγὼ

καταμηνύσω, πρὶν ἂν ἐξ ἀγρίων 175

δεσμῶν χαλάσῃ ποινάς τε τίνειν

τῆσδ' αἰκείας ἐθελήσῃ.





ΧΟ.





σὺ μὲν θρασύς τε καὶ πικραῖς [ἀντ. β.]

δύαισιν οὐδὲν ἐπιχαλᾷς,

ἄγαν δ' ἐλευθεροστομεῖς. 180

ἐμὰς δὲ φρένας ἠρέθισε διάτορος φόβος.

δέδια δ' ἀμφὶ σαῖς τύχαις,

πᾷ ποτε τῶνδε πόνων χρή σε τέρμα κέλσαντ'

ἐσιδεῖν. ἀκίχητα γὰρ ἤθεα καὶ κέαρ 185

ἀπαράμυθον ἔχει Κρόνου παῖς.





ΠΡ.





οἶδ' ὅτι τραχὺς καὶ παρ' ἑαυτῷ

τὸ δίκαιον ἔχων Ζεύς. ἀλλ' ἔμπας [ὀίω],

μαλακογνώμων

ἔσται ποθ', ὅταν ταύτῃ ῥαισθῇ.

τὴν δ' ἀτέραμνον στορέσας ὀργὴν 190

εἰς ἀρθμὸν ἐμοὶ καὶ φιλότητα

σπεύδων σπεύδοντί ποθ' ἥξει.





Ἐπεισόδια αʹ (193 - 396)





ΧΟ.





πάντ' ἐκκάλυψον καὶ γέγων' ἡμῖν λόγον,

ποίῳ λαβών σε Ζεὺς ἐπ' αἰτιάματι

οὕτως ἀτίμως καὶ πικρῶς αἰκίζεται. 195

δίδαξον ἡμᾶς, εἴ τι μὴ βλάπτῃ λόγῳ.





ΠΡ.





ἀλγεινὰ μέν μοι καὶ λέγειν ἐστὶν τάδε,

ἄλγος δὲ σιγᾶν, πανταχῇ δὲ δύσποτμα.

ἐπεὶ τάχιστ' ἤρξαντο δαίμονες χόλου

στάσις τ' ἐν ἀλλήλοισιν ὠροθύνετο, 200

οἱ μὲν θέλοντες ἐκβαλεῖν ἕδρας Κρόνον,

ὡς Ζεὺς ἀνάσσοι δῆθεν, οἱ δὲ τοὔμπαλιν

σπεύδοντες, ὡς Ζεὺς μήποτ' ἄρξειεν θεῶν,

ἐνταῦθ' ἐγὼ τὰ λῷστα βουλεύων πιθεῖν

Τιτᾶνας, Οὐρανοῦ τε καὶ Χθονὸς τέκνα, 205

οὐκ ἠδυνήθην. αἱμύλας δὲ μηχανὰς

ἀτιμάσαντες καρτεροῖς φρονήμασιν

ὤοντ' ἀμοχθὶ πρὸς βίαν τε δεσπόσειν.

ἐμοὶ δὲ μήτηρ οὐχ ἅπαξ μόνον Θέμις

καὶ Γαῖα, πολλῶν ὀνομάτων μορφὴ μία, 210

τὸ μέλλον ἧ κρανοῖτο προυτεθεσπίκει,

ὡς οὐ κατ' ἰσχὺν οὐδὲ πρὸς τὸ καρτερὸν

χρείη, δόλῳ δέ, τοὺς ὑπερσχόντας κρατεῖν.

τοιαῦτ' ἐμοῦ λόγοισιν ἐξηγουμένου

οὐκ ἠξίωσαν οὐδὲ προσβλέψαι τὸ πᾶν. 215

κράτιστα δή μοι τῶν παρεστώτων τότε

ἐφαίνετ' εἶναι προσλαβόντα μητέρα

ἑκόνθ' ἑκόντι Ζηνὶ συμπαραστατεῖν.

ἐμαῖς δὲ βουλαῖς Ταρτάρου μελαμβαθὴς

κευθμὼν καλύπτει τὸν παλαιγενῆ Κρόνον 220

αὐτοῖσι συμμάχοισι. τοιάδ' ἐξ ἐμοῦ

ὁ τῶν θεῶν τύραννος ὠφελημένος

κακαῖσι ποιναῖς ταῖσδέ μ' ἐξημείψατο.

ἔνεστι γάρ πως τοῦτο τῇ τυραννίδι

νόσημα, τοῖς φίλοισι μὴ πεποιθέναι. 225

ὃ δ' οὖν ἐρωτᾶτ', αἰτίαν καθ' ἥντινα

αἰκίζεταί με, τοῦτο δὴ σαφηνιῶ.

ὅπως τάχιστα τὸν πατρῷον ἐς θρόνον

καθέζετ', εὐθὺς δαίμοσιν νέμει γέρα

ἄλλοισιν ἄλλα, καὶ διεστοιχίζετο 230

ἀρχήν, βροτῶν δὲ τῶν ταλαιπώρων λόγον

οὐκ ἔσχεν οὐδέν', ἀλλ' ἀιστώσας γένος

τὸ πᾶν ἔχρῃζεν ἄλλο φιτῦσαι νέον.

καὶ τοῖσιν οὐδεὶς ἀντέβαινε πλὴν ἐμοῦ.

ἐγὼ δ' ἐτόλμησ'. ἐξελυσάμην βροτοὺς 235

τὸ μὴ διαῤῥαισθέντας εἰς Ἅιδου μολεῖν.

τῷ τοι τοιαῖσδε πημοναῖσι κάμπτομαι,

πάσχειν μὲν ἀλγειναῖσιν, οἰκτραῖσιν δ' ἰδεῖν.

θνητοὺς δ' ἐν οἴκτῳ προθέμενος, τούτου τυχεῖν

οὐκ ἠξιώθην αὐτός, ἀλλὰ νηλεῶς 240

ὧδ' ἐῤῥύθμισμαι, Ζηνὶ δυσκλεὴς θέα.





ΧΟ.





σιδηρόφρων τοι κἀκ πέτρας εἰργασμένος

ὅστις, Προμηθεῦ, σοῖσιν οὐ συνασχαλᾷ

μόχθοις. ἐγὼ γὰρ οὔτ' ἂν εἰσιδεῖν τάδε

ἔχρῃζον εἰσιδοῦσά τ' ἠλγύνθην κέαρ. 245





ΠΡ.





καὶ μὴν φίλοις ἐλεινὸς εἰσορᾶν ἐγώ.



ΧΟ.





μή πού τι προύβης τῶνδε καὶ περαιτέρω;



ΠΡ.





θνητούς γ' ἔπαυσα μὴ προδέρκεσθαι μόρον.



ΧΟ.





τὸ ποῖον εὑρὼν τῆσδε φάρμακον νόσου;



ΠΡ.





τυφλὰς ἐν αὐτοῖς ἐλπίδας κατῴκισα. 250



ΧΟ.





μέγ' ὠφέλημα τοῦτ' ἐδωρήσω βροτοῖς.



ΠΡ.





πρὸς τοῖσδε μέντοι πῦρ ἐγώ σφιν ὤπασα.



ΧΟ.





καὶ νῦν φλογωπὸν πῦρ ἔχουσ' ἐφήμεροι;



ΠΡ.





ἀφ' οὗ γε πολλὰς ἐκμαθήσονται τέχνας.



ΧΟ.





τοιοῖσδε δή σε Ζεὺς ἐπ' αἰτιάμασιν_ 255



ΠΡ.





αἰκίζεταί γε κοὐδαμῇ χαλᾷ κακῶν.



ΧΟ.





οὐδ' ἔστιν ἄθλου τέρμα σοι προκείμενον;



ΠΡ.





οὐκ ἄλλο γ' οὐδέν, πλὴν ὅταν κείνῳ δοκῇ.



ΧΟ.





δόξει δὲ πῶς; τίς ἐλπίς; οὐχ ὁρᾷς ὅτι

ἥμαρτες; ὡς δ' ἥμαρτες οὔτ' ἐμοὶ λέγειν 260

καθ' ἡδονὴν σοί τ' ἄλγος. ἀλλὰ ταῦτα μὲν

μεθῶμεν, ἄθλου δ' ἔκλυσιν ζήτει τινά.



ΠΡ.





ἐλαφρὸν ὅστις πημάτων ἔξω πόδα

ἔχει παραινεῖν νουθετεῖν τε τοὺς κακῶς

πράσσοντας. εὖ δὲ ταῦτα πάντ' ἠπιστάμην. 265

ἑκὼν ἑκὼν ἥμαρτον, οὐκ ἀρνήσομαι.

θνητοῖς ἀρήγων αὐτὸς ηὑρόμην πόνους.

οὐ μήν τι ποιναῖς γ' ᾠόμην τοίαισί με

κατισχνανεῖσθαι πρὸς πέτραις πεδαρσίοις,

τυχόντ' ἐρήμου τοῦδ' ἀγείτονος πάγου. 270

καί μοι τὰ μὲν παρόντα μὴ δύρεσθ' ἄχη,

πέδοι δὲ βᾶσαι τὰς προσερπούσας τύχας

ἀκούσαθ', ὡς μάθητε διὰ τέλους τὸ πᾶν.

πίθεσθέ μοι, πίθεσθε, συμπονήσατε

τῷ νῦν μογοῦντι. ταὐτά τοι πλανωμένη 275

πρὸς ἄλλοτ' ἄλλον πημονὴ προσιζάνει.



ΧΟ.





οὐκ ἀκούσαις ἐπεθώυξας

τοῦτο, Προμηθεῦ. καὶ νῦν ἐλαφρῷ

ποδὶ κραιπνόσυτον θᾶκον προλιποῦσ'

αἰθέρα θ' ἁγνὸν πόρον οἰωνῶν, 280

ὀκριοέσσῃ χθονὶ τῇδε πελῶ,

τοὺς σοὺς δὲ πόνους

χρῄζω διὰ παντὸς ἀκοῦσαι.





ΩΚΕΑΝΟΣ





ἥκω δολιχῆς τέρμα κελεύθου

διαμειψάμενος πρὸς σέ, Προμηθεῦ, 285

τὸν πτερυγωκῆ τόνδ' οἰωνὸν

γνώμῃ στομίων ἄτερ εὐθύνων.

ταῖς σαῖς δὲ τύχαις, ἴσθι, συναλγῶ.

τό τε γάρ με, δοκῶ, ξυγγενὲς οὕτως

ἐπαναγκάζει, 290

χωρίς τε γένους οὐκ ἔστιν ὅτῳ

μείζονα μοῖραν νείμαιμ' ἢ σοί.

γνώσῃ δὲ τάδ' ὡς ἔτυμ', οὐδὲ μάτην

χαριτογλωσσεῖν ἔνι μοι. φέρε γὰρ

σήμαιν' ὅ τι χρή σοι συμπράσσειν. 295

οὐ γάρ ποτ' ἐρεῖς ὡς Ὠκεανοῦ

φίλος ἐστὶ βεβαιότερός σοι.





ΠΡ.





ἔα. τί χρῆμα; καὶ σὺ δὴ πόνων ἐμῶν

ἥκεις ἐπόπτης; πῶς ἐτόλμησας, λιπὼν

ἐπώνυμόν τε ῥεῦμα καὶ πετρηρεφῆ 300

αὐτόκτιτ' ἄντρα, τὴν σιδηρομήτορα

ἐλθεῖν ἐς αἶαν; ἦ θεωρήσων τύχας

ἐμὰς ἀφῖξαι καὶ συνασχαλῶν κακοῖς;

δέρκου θέαμα, τόνδε τὸν Διὸς φίλον,

τὸν συγκαταστήσαντα τὴν τυραννίδα, 305

οἵαις ὑπ' αὐτοῦ πημοναῖσι κάμπτομαι.



ΩΚ.





ὁρῶ, Προμηθεῦ, καὶ παραινέσαι γέ σοι

θέλω τὰ λῷστα, καίπερ ὄντι ποικίλῳ.

γίγνωσκε σαυτὸν καὶ μεθάρμοσαι τρόπους

νέους. νέος γὰρ καὶ τύραννος ἐν θεοῖς. 310

εἰ δ' ὧδε τραχεῖς καὶ τεθηγμένους λόγους

ῥίψεις, τάχ' ἄν σου καὶ μακρὰν ἀνωτέρω

θακῶν κλύοι Ζεύς, ὥστε σοι τὸν νῦν ὄχλον

παρόντα μόχθων παιδιὰν εἶναι δοκεῖν.

ἀλλ', ὦ ταλαίπωρ', ἃς ἔχεις ὀργὰς ἄφες, 315

ζήτει δὲ τῶνδε πημάτων ἀπαλλαγάς.

ἀρχαῖ' ἴσως σοι φαίνομαι λέγειν τάδε.

τοιαῦτα μέντοι τῆς ἄγαν ὑψηγόρου

γλώσσης, Προμηθεῦ, τἀπίχειρα γίγνεται.

σὺ δ' οὐδέπω ταπεινὸς οὐδ' εἴκεις κακοῖς, 320

πρὸς τοῖς παροῦσι δ' ἄλλα προσλαβεῖν θέλεις.

οὔκουν ἔμοιγε χρώμενος διδασκάλῳ

πρὸς κέντρα κῶλον ἐκτενεῖς, ὁρῶν ὅτι

τραχὺς μόναρχος οὐδ' ὑπεύθυνος κρατεῖ.

καὶ νῦν ἐγὼ μὲν εἶμι καὶ πειράσομαι 325

ἐὰν δύνωμαι τῶνδέ σ' ἐκλῦσαι πόνων.

σὺ δ' ἡσύχαζε μηδ' ἄγαν λαβροστόμει.

ἢ οὐκ οἶσθ' ἀκριβῶς ὢν περισσόφρων ὅτι

γλώσσῃ ματαίᾳ ζημία προστρίβεται;



ΠΡ.





ζηλῶ σ' ὁθούνεκ' ἐκτὸς αἰτίας κυρεῖς, 330

πάντων μετασχὼν καὶ τετολμηκὼς ἐμοί.

καὶ νῦν ἔασον μηδέ σοι μελησάτω.

πάντως γὰρ οὐ πείσεις νιν. οὐ γὰρ εὐπιθής.

πάπταινε δ' αὐτὸς μή τι πημανθῇς ὁδῷ.



ΩΚ.





πολλῷ γ' ἀμείνων τοὺς πέλας φρενοῦν ἔφυς 335

ἢ σαυτόν. ἔργῳ κοὐ λόγῳ τεκμαίρομαι.

ὁρμώμενον δὲ μηδαμῶς ἀντισπάσῃς.

αὐχῶ γάρ, αὐχῶ, τήνδε δωρειὰν ἐμοὶ

δώσειν Δί', ὥστε τῶνδέ σ' ἐκλῦσαι πόνων.



ΠΡ.





τὰ μέν σ' ἐπαινῶ κοὐδαμῇ λήξω ποτέ. 340

προθυμίας γὰρ οὐδὲν ἐλλείπεις. ἀτὰρ

μηδὲν πόνει. μάτην γὰρ οὐδὲν ὠφελῶν

ἐμοὶ πονήσεις, εἴ τι καὶ πονεῖν θέλεις.

ἀλλ' ἡσύχαζε σαυτὸν ἐκποδὼν ἔχων.

ἐγὼ γὰρ οὐκ εἰ δυστυχῶ, τοῦδ' εἵνεκα 345

θέλοιμ' ἂν ὡς πλείστοισι πημονὰς τυχεῖν.

οὐ δῆτ', ἐπεί με καὶ κασιγνήτου τύχαι

τείρουσ' Ἄτλαντος, ὃς πρὸς ἑσπέρους τόπους

ἕστηκε κίον' οὐρανοῦ τε καὶ χθονὸς

ὤμοις ἐρείδων, ἄχθος οὐκ εὐάγκαλον. 350

τὸν γηγενῆ τε Κιλικίων οἰκήτορα

ἄντρων ἰδὼν ὤκτιρα, δάιον τέρας,

ἑκατογκάρανον πρὸς βίαν χειρούμενον,

Τυφῶνα θοῦρον. ὃς πᾶσιν ἀντέστη θεοῖς,

σμερδναῖσι γαμφηλαῖσι συρίζων φόβον, 355

ἐξ ὀμμάτων δ' ἤστραπτε γοργωπὸν σέλας,

ὡς τὴν Διὸς τυραννίδ' ἐκπέρσων βίᾳ.

ἀλλ' ἦλθεν αὐτῷ Ζηνὸς ἄγρυπνον βέλος,

καταιβάτης κεραυνὸς ἐκπνέων φλόγα,

ὃς αὐτὸν ἐξέπληξε τῶν ὑψηγόρων 360

κομπασμάτων. φρένας γὰρ εἰς αὐτὰς τυπεὶς

ἐφεψαλώθη κἀξεβροντήθη σθένος.

καὶ νῦν ἀχρεῖον καὶ παράορον δέμας

κεῖται στενωποῦ πλησίον θαλασσίου

ἰπούμενος ῥίζαισιν Αἰτναίαις ὕπο. 365

κορυφαῖς δ' ἐν ἄκραις ἥμενος μυδροκτυπεῖ

Ἥφαιστος, ἔνθεν ἐκραγήσονταί ποτε

ποταμοὶ πυρὸς δάπτοντες ἀγρίαις γνάθοις

τῆς καλλικάρπου Σικελίας λευροὺς γύας.

τοιόνδε Τυφὼς ἐξαναζέσει χόλον 370

θερμοῖς ἀπλάτου βέλεσι πυρπνόου ζάλης,

καίπερ κεραυνῷ Ζηνὸς ἠνθρακωμένος.

σὺ δ' οὐκ ἄπειρος, οὐδ' ἐμοῦ διδασκάλου

χρῄζεις. σεαυτὸν σῷζ' ὅπως ἐπίστασαι.

ἐγὼ δὲ τὴν παροῦσαν ἀντλήσω τύχην, 375

ἔστ' ἂν Διὸς φρόνημα λωφήσῃ χόλου.



ΩΚ.





οὔκουν, Προμηθεῦ, τοῦτο γιγνώσκεις, ὅτι

ὀργῆς νοσούσης εἰσὶν ἰατροὶ λόγοι;



ΠΡ.





ἐάν τις ἐν καιρῷ γε μαλθάσσῃ κέαρ

καὶ μὴ σφριγῶντα θυμὸν ἰσχναίνῃ βίᾳ. 380



ΩΚ.





ἐν τῷ προθυμεῖσθαι δὲ καὶ τολμᾶν τίνα

ὁρᾷς ἐνοῦσαν ζημίαν; δίδασκέ με.



ΠΡ.





μόχθον περισσὸν κουφόνουν τ' εὐηθίαν.



ΩΚ.





ἔα με τῇδε τῇ νόσῳ νοσεῖν, ἐπεὶ

κέρδιστον εὖ φρονοῦντα μὴ φρονεῖν δοκεῖν. 385



ΠΡ.





ἐμὸν δοκήσει τἀμπλάκημ' εἶναι τόδε.



ΩΚ.





σαφῶς μ' ἐς οἶκον σὸς λόγος στέλλει πάλιν.



ΠΡ.





μὴ γάρ σε θρῆνος οὑμὸς εἰς ἔχθραν βάλῃ.



ΩΚ.





ἦ τῷ νέον θακοῦντι παγκρατεῖς ἕδρας;



ΠΡ.





τούτου φυλάσσου μή ποτ' ἀχθεσθῇ κέαρ. 390



ΩΚ.





ἡ σή, Προμηθεῦ, συμφορὰ διδάσκαλος.



ΠΡ.





στέλλου, κομίζου, σῷζε τὸν παρόντα νοῦν.



ΩΚ.





ὁρμωμένῳ μοι τόνδ' ἐθώυξας λόγον.

λευρὸν γὰρ οἷμον αἰθέρος ψαίρει πτεροῖς

τετρασκελὴς οἰωνός. ἄσμενος δέ τἂν 395

σταθμοῖς ἐν οἰκείοισι κάμψειεν γόνυ.





Στάσιμος αʹ (397 - 435)





ΧΟΡΟΣ





στένω σε τᾶς [στρ. α.]

οὐλομένας τύχας, Προμηθεῦ.

δακρυσίστακτον δ' ἀπ' ὄσσων

ῥαδινῶν λειβομένα ῥέος παρειὰν 400

νοτίοις ἔτεγξα παγαῖς.

ἀμέγαρτα γὰρ τάδε Ζεὺς

ἰδίοις νόμοις κρατύνων

ὑπερήφανον θεοῖς τοῖς

πάρος ἐνδείκνυσιν αἰχμάν. 405

πρόπασα δ' ἤδη [ἀντ. α.]

στονόεν λέλακε χώρα,

μεγαλοσχήμονά τ' ἀρχαι-

οπρεπῆ στένουσι τὰν σὰν

ξυνομαιμόνων τε τιμάν. 410

ὁπόσοι τ' ἔποικον ἁγνᾶς

Ἀσίας ἕδος νέμονται,

μεγαλοστόνοισι σοῖς πή-

μασι συγκάμνουσι θνατοί.

Κολχίδος τε γᾶς ἔνοικοι [στρ. β.] 415

παρθένοι, μάχας ἄτρεστοι,

καὶ Σκύθης ὅμιλος, οἳ γᾶς

ἔσχατον τόπον ἀμφὶ Μαι-

ῶτιν ἔχουσι λίμναν,

Ἀραβίας τ' ἄρειον ἄνθος, [ἀντ. β.] 420

ὑψίκρημνον οἳ πόλισμα

Καυκάσου πέλας νέμονται,

δάιος στρατός, ὀξυπρῴ-

ροισι βρέμων ἐν αἰχμαῖς.

μόνον δὴ πρόσθεν ἄλλον ἐν πόνοις 425

δαμέντ' ἀκαμαντοδέτοις

Τιτᾶνα λύμαις εἰσιδόμαν, θεὸν

Ἄτλανθ', ὃς αἰὲν ὑπέροχον σθένος κραταιὸν

... οὐράνιόν τε πόλον

νώτοις ὑποστενάζει. 430

βοᾷ δὲ πόντιος κλύδων

ξυμπίτνων, στένει βυθός,

κελαινὸς [δ'] Ἄιδος ὑποβρέμει μυχὸς γᾶς,

παγαί θ' ἁγνορύτων ποταμῶν

στένουσιν ἄλγος οἰκτρόν. 435





Ἐπεισόδια βʹ (436 - 525)





ΠΡ.





μή τοι χλιδῇ δοκεῖτε μηδ' αὐθαδίᾳ

σιγᾶν με. συννοίᾳ δὲ δάπτομαι κέαρ,

ὁρῶν ἐμαυτὸν ὧδε προυσελούμενον.

καίτοι θεοῖσι τοῖς νέοις τούτοις γέρα

τίς ἄλλος ἢ 'γὼ παντελῶς διώρισεν; 440

ἀλλ' αὐτὰ σιγῶ. καὶ γὰρ εἰδυίαισιν ἂν

ὑμῖν λέγοιμι. τἀν βροτοῖς δὲ πήματα

ἀκούσαθ', ὥς σφας νηπίους ὄντας τὸ πρὶν

ἔννους ἔθηκα καὶ φρενῶν ἐπηβόλους.

λέξω δέ, μέμψιν οὔτιν' ἀνθρώποις ἔχων, 445

ἀλλ' ὧν δέδωκ' εὔνοιαν ἐξηγούμενος.

οἳ πρῶτα μὲν βλέποντες ἔβλεπον μάτην,

κλύοντες οὐκ ἤκουον, ἀλλ' ὀνειράτων

ἀλίγκιοι μορφαῖσι τὸν μακρὸν βίον

ἔφυρον εἰκῇ πάντα, κοὔτε πλινθυφεῖς 450

δόμους προσείλους ἦσαν, οὐ ξυλουργίαν.

κατώρυχες δ' ἔναιον ὥστ' ἀήσυροι

μύρμηκες ἄντρων ἐν μυχοῖς ἀνηλίοις.

ἦν δ' οὐδὲν αὐτοῖς οὔτε χείματος τέκμαρ

οὔτ' ἀνθεμώδους ἦρος οὔτε καρπίμου 455

θέρους βέβαιον, ἀλλ' ἄτερ γνώμης τὸ πᾶν

ἔπρασσον, ἔστε δή σφιν ἀντολὰς ἐγὼ

ἄστρων ἔδειξα τάς τε δυσκρίτους δύσεις.

καὶ μὴν ἀριθμόν, ἔξοχον σοφισμάτων,

ἐξηῦρον αὐτοῖς, γραμμάτων τε συνθέσεις, 460

μνήμην ἁπάντων, μουσομήτορ' ἐργάνην.

κἄζευξα πρῶτος ἐν ζυγοῖσι κνώδαλα

ζεύγλαισι δουλεύοντα σώμασίν θ' ὅπως

θνητοῖς μεγίστων διάδοχοι μοχθημάτων

γένοινθ', ὑφ' ἅρμα τ' ἤγαγον φιληνίους 465

ἵππους, ἄγαλμα τῆς ὑπερπλούτου χλιδῆς.

θαλασσόπλαγκτα δ' οὔτις ἄλλος ἀντ' ἐμοῦ

λινόπτερ' ηὗρε ναυτίλων ὀχήματα.

τοιαῦτα μηχανήματ' ἐξευρὼν τάλας

βροτοῖσιν, αὐτὸς οὐκ ἔχω σόφισμ' ὅτῳ 470

τῆς νῦν παρούσης πημονῆς ἀπαλλαγῶ.



ΧΟ.





πέπονθας αἰκὲς πῆμ' ἀποσφαλεὶς φρενῶν

πλάνῃ, κακὸς δ' ἰατρὸς ὥς τις ἐς νόσον

πεσὼν ἀθυμεῖς καὶ σεαυτὸν οὐκ ἔχεις

εὑρεῖν ὁποίοις φαρμάκοις ἰάσιμος. 475



ΠΡ.





τὰ λοιπά μου κλύουσα θαυμάσῃ πλέον,

οἵας τέχνας τε καὶ πόρους ἐμησάμην.

τὸ μὲν μέγιστον, εἴ τις ἐς νόσον πέσοι,

οὐκ ἦν ἀλέξημ' οὐδέν, οὔτε βρώσιμον,

οὐ χριστόν, οὐδὲ πιστόν, ἀλλὰ φαρμάκων 480

χρείᾳ κατεσκέλλοντο, πρίν γ' ἐγώ σφισιν

ἔδειξα κράσεις ἠπίων ἀκεσμάτων,

αἷς τὰς ἁπάσας ἐξαμύνονται νόσους.

τρόπους τε πολλοὺς μαντικῆς ἐστοίχισα,

κἄκρινα πρῶτος ἐξ ὀνειράτων ἃ χρὴ 485

ὕπαρ γενέσθαι, κληδόνας τε δυσκρίτους

ἐγνώρισ' αὐτοῖς ἐνοδίους τε συμβόλους.

γαμψωνύχων τε πτῆσιν οἰωνῶν σκεθρῶς

διώρισ', οἵτινές τε δεξιοὶ φύσιν

εὐωνύμους τε, καὶ δίαιταν ἥντινα 490

ἔχουσ' ἕκαστοι, καὶ πρὸς ἀλλήλους τίνες

ἔχθραι τε καὶ στέργηθρα καὶ συνεδρίαι.

σπλάγχνων τε λειότητα, καὶ χροιὰν τίνα

ἔχουσ' ἂν εἴη δαίμοσιν πρὸς ἡδονὴν

χολή, λοβοῦ τε ποικίλην εὐμορφίαν. 495

κνίσῃ τε κῶλα συγκαλυπτὰ καὶ μακρὰν

ὀσφῦν πυρώσας δυστέκμαρτον εἰς τέχνην

ὥδωσα θνητούς, καὶ φλογωπὰ σήματα

ἐξωμμάτωσα, πρόσθεν ὄντ' ἐπάργεμα.

τοιαῦτα μὲν δὴ ταῦτ'. ἔνερθε δὲ χθονὸς 500

κεκρυμμέν' ἀνθρώποισιν ὠφελήματα,

χαλκόν, σίδηρον, ἄργυρον χρυσόν τε, τίς

φήσειεν ἂν πάροιθεν ἐξευρεῖν ἐμοῦ

οὐδείς, σάφ' οἶδα, μὴ μάτην φλῦσαι θέλων.

βραχεῖ δὲ μύθῳ πάντα συλλήβδην μάθε, 505

πᾶσαι τέχναι βροτοῖσιν ἐκ Προμηθέως.



ΧΟ.





μή νυν βροτοὺς μὲν ὠφέλει καιροῦ πέρα,

σαυτοῦ δ' ἀκήδει δυστυχοῦντος. ὡς ἐγὼ

εὔελπίς εἰμι τῶνδέ σ' ἐκ δεσμῶν ἔτι

λυθέντα μηδὲν μεῖον ἰσχύσειν Διός. 510



ΠΡ.





οὐ ταῦτα ταύτῃ Μοῖρά πω τελεσφόρος

κρᾶναι πέπρωται, μυρίαις δὲ πημοναῖς

δύαις τε καμφθεὶς ὧδε δεσμὰ φυγγάνω.

τέχνη δ' ἀνάγκης ἀσθενεστέρα μακρῷ.



ΧΟ.





τίς οὖν ἀνάγκης ἐστὶν οἰακοστρόφος; 515



ΠΡ.





Μοῖραι τρίμορφοι μνήμονές τ' Ἐρινύες.



ΧΟ.





τούτων ἄρα Ζεύς ἐστιν ἀσθενέστερος;



ΠΡ.





οὔκουν ἂν ἐκφύγοι γε τὴν πεπρωμένην.



ΧΟ.





τί γὰρ πέπρωται Ζηνὶ πλὴν ἀεὶ κρατεῖν;



ΠΡ.





τοῦτ' οὐκέτ' ἂν πύθοιο, μηδὲ λιπάρει. 520



ΧΟ.





ἦ πού τι σεμνόν ἐστιν ὃ ξυναμπέχεις.



ΠΡ.





ἄλλου λόγου μέμνησθε, τόνδε δ' οὐδαμῶς

καιρὸς γεγωνεῖν, ἀλλὰ συγκαλυπτέος

ὅσον μάλιστα. τόνδε γὰρ σῴζων ἐγὼ

δεσμοὺς ἀεικεῖς καὶ δύας ἐκφυγγάνω. 525





Στάσιμος βʹ (526 - 560)





ΧΟΡΟΣ





μηδάμ' ὁ πάντα νέμων

θεῖτ' ἐμᾷ γνώμᾳ κράτος ἀντίπαλον Ζεύς,

μηδ' ἐλινύσαιμι θεοὺς ὁσίαις 530

θοίναις ποτινισσομένα

βουφόνοις παρ' Ὠκεανοῦ πατρὸς ἄσβεστον πόρον,

μηδ' ἀλίτοιμι λόγοις.

ἀλλά μοι τόδ' ἐμμένοι 535

καὶ μήποτ' ἐκτακείη.

ἡδύ τι θαρσαλέαις

τὸν μακρὸν τείνειν βίον ἐλπίσι, φαναῖς

θυμὸν ἀλδαίνουσαν ἐν εὐφροσύναις, 540

φρίσσω δέ σε δερκομένα

μυρίοις μόχθοις διακναιόμενον.

Ζῆνα γὰρ οὐ τρομέων

ἰδίᾳ γνώμᾳ σέβῃ

θνατοὺς ἄγαν, Προμηθεῦ.



φέρε, πῶς χάρις ἁ χάρις, ὦ 545

φίλος; εἰπέ, ποῦ τις ἀλκά;

τίς ἐφαμερίων ἄρηξις; οὐδ' ἐδέρχθης

ὀλιγοδρανίαν ἄκικυν,

ἰσόνειρον, ἇ τὸ φωτῶν

ἀλαὸν γένος ἐμπεποδισμένον; οὔποτε 550

τὰν Διὸς ἁρμονίαν θνατῶν παρεξίασι βουλαί.

ἔμαθον τάδε σὰς προσιδοῦσ'

ὀλοὰς τύχας, Προμηθεῦ.

τὸ διαμφίδιον δέ μοι μέλος προσέπτα 555

τόδ' ἐκεῖνό θ' ὅ τ' ἀμφὶ λουτρὰ

καὶ λέχος σὸν ὑμεναίουν

ἰότατι γάμων, ὅτε τὰν ὁμοπάτριον ἕδνοις

ἄγαγες Ἡσιόναν πιθὼν δάμαρτα κοινόλεκτρον. 560





Ἐπεισόδια γʹ (561 - 886)





ΙΩ





τίς γῆ τί γένος; τίνα φῶ λεύσσειν

τόνδε χαλινοῖς ἐν πετρίνοισιν χειμαζόμενον;

τίνος ἀμπλακίας ποινὰς ὀλέκῃ

σήμηνον ὅποι

γῆς ἡ μογερὰ πεπλάνημαι. 565





ἆ ἆ, ἓ ἕ.

χρίει τίς αὖ με τὰν τάλαιναν οἶστρος;

εἴδωλον Ἄργου γηγενοῦς. ἄλευ', ἆ δᾶ. φοβοῦμαι,

τὸν μυριωπὸν εἰσορῶσα βούταν.

ὁ δὲ πορεύεται δόλιον ὄμμ' ἔχων, 570

ὃν οὐδὲ κατθανόντα γαῖα κεύθει.

ἀλλ' ἐμὲ τὰν τάλαιναν

ἐξ ἐνέρων περῶν κυναγεῖ, πλανᾷ

τε νῆστιν ἀνὰ τὰν παραλίαν ψάμμον.

ὑπὸ δὲ κηρόπλαστος ὀτοβεῖ δόναξ [στρ. α.]

ἀχέτας ὑπνοδόταν νόμον. 575

ἰὼ ἰὼ πόποι, ποῖ μ' ἄγουσι τηλέπλαγκτοι πλάναι;

τί ποτέ μ', ὦ Κρόνιε παῖ, τί ποτε ταῖσδ'

ἐνέζευξας εὑρὼν ἁμαρτοῦσαν ἐν πημοναῖσιν,

ἓ ἕ.

οἰστρηλάτῳ δὲ δείματι δειλαίαν 580

παράκοπον ὧδε τείρεις;

πυρί <με> φλέξον, ἢ χθονὶ κάλυψον, ἢ

ποντίοις δάκεσι δὸς βοράν,

μηδέ μοι φθονήσῃς εὐγμάτων, ἄναξ.

ἄδην με πολύπλανοι πλάναι 585

γεγυμνάκασιν, οὐδ' ἔχω μαθεῖν ὅπῃ

πημονὰς ἀλύξω.

κλύεις φθέγμα τᾶς βούκερω παρθένου;



ΠΡ.





πῶς δ' οὐ κλύω τῆς οἰστροδινήτου κόρης

τῆς Ἰναχείας, ἣ Διὸς θάλπει κέαρ 590

ἔρωτι, καὶ νῦν τοὺς ὑπερμήκεις δρόμους

Ἥρᾳ στυγητὸς πρὸς βίαν γυμνάζεται;



ΙΩ.





πόθεν ἐμοῦ σὺ πατρὸς ὄνομ' ἀπύεις; {[ἀντ. α.}

εἰπέ μοι τᾷ μογερᾷ τίς ὤν,

τίς ἄρα μ', ὦ τάλας, [τὰν] ταλαίπωρον ὧδ' ἔτυμα προσ-θροεῖς, 595

θεόσυτόν τε νόσον ὠνόμασας, ἃ

μαραίνει με χρίουσα κέντροισι φοιταλέοισιν;

ἓ ἕ.

σκιρτημάτων δὲ νήστισιν αἰκείαις 600

λαβρόσυτος ἦλθον, <Ἥρας>

ἐπικότοισι μήδεσι δαμεῖσα. δυσ-

δαιμόνων δὲ τίνες οἵ, ἓ ἕ,

οἷ' ἐγὼ μογοῦσιν;

ἀλλά μοι τορῶς

τέκμηρον ὅ τι μ' ἐπαμμένει 605

παθεῖν. τί μῆχαρ, ἢ τί φάρμακον νόσου;

δεῖξον, εἴπερ οἶσθα.

θρόει, φράζε τᾷ δυσπλάνῳ παρθένῳ.



ΠΡ.





λέξω τορῶς σοι πᾶν ὅπερ χρῄζεις μαθεῖν,

οὐκ ἐμπλέκων αἰνίγματ', ἀλλ' ἁπλῷ λόγῳ, 610

ὥσπερ δίκαιον πρὸς φίλους οἴγειν στόμα.

πυρὸς βροτοῖς δοτῆρ' ὁρᾷς Προμηθέα.



ΙΩ.





ὦ κοινὸν ὠφέλημα θνητοῖσιν φανείς,

τλῆμον Προμηθεῦ, τοῦ δίκην πάσχεις τάδε;



ΠΡ.





ἁρμοῖ πέπαυμαι τοὺς ἐμοὺς θρηνῶν πόνους. 615



ΙΩ.





οὔκουν πόροις ἂν τήνδε δωρειὰν ἐμοί;



ΠΡ.





λέγ' ἥντιν' αἰτεῖ. πᾶν γὰρ ἂν πύθοιό μου.



ΙΩ.





σήμηνον ὅστις ἐν φάραγγί σ' ὤχμασεν.



ΠΡ.





βούλευμα μὲν τὸ Δῖον, Ἡφαίστου δὲ χείρ.



ΙΩ.





ποινὰς δὲ ποίων ἀμπλακημάτων τίνεις; 620



ΠΡ.





τοσοῦτον ἀρκῶ σοι σαφηνίσας μόνον.



ΙΩ.





καὶ πρός γε τούτοις τέρμα τῆς ἐμῆς πλάνης

δεῖξον, τίς ἔσται τῇ ταλαιπώρῳ χρόνος.



ΠΡ.





τὸ μὴ μαθεῖν σοι κρεῖσσον ἢ μαθεῖν τάδε.



ΙΩ.





μήτοι με κρύψῃς τοῦθ' ὅπερ μέλλω παθεῖν. 625



ΠΡ.





ἀλλ' οὐ μεγαίρω τοῦδέ σοι δωρήματος.



ΙΩ.





τί δῆτα μέλλεις μὴ οὐ γεγωνίσκειν τὸ πᾶν;



ΠΡ.





φθόνος μὲν οὐδείς, σὰς δ' ὀκνῶ θράξαι φρένας.



ΙΩ.





μή μου προκήδου μᾶσσον ὧν ἐμοὶ γλυκύ.



ΠΡ.





ἐπεὶ προθυμῇ, χρὴ λέγειν. ἄκουε δή. 630



ΧΟ.





μήπω γε. μοῖραν δ' ἡδονῆς κἀμοὶ πόρε.

τὴν τῆσδε πρῶτον ἱστορήσωμεν νόσον,

αὐτῆς λεγούσης τὰς πολυφθόρους τύχας.

τὰ λοιπὰ δ' ἄθλων σοῦ διδαχθήτω πάρα.



ΠΡ.





σὸν ἔργον, Ἰοῖ, ταῖσδ' ὑπουργῆσαι χάριν, 635

ἄλλως τε πάντως καὶ κασιγνήταις πατρός.

ὡς τἀποκλαῦσαι κἀποδύρασθαι τύχας

ἐνταῦθ', ὅπου μέλλοι τις οἴσεσθαι δάκρυ

πρὸς τῶν κλυόντων, ἀξίαν τριβὴν ἔχει.



ΙΩ.





οὐκ οἶδ' ὅπως ὑμῖν ἀπιστῆσαί με χρή, 640

σαφεῖ δὲ μύθῳ πᾶν ὅπερ προσχρῄζετε

πεύσεσθε. καίτοι καὶ λέγουσ' αἰσχύνομαι

θεόσσυτον χειμῶνα καὶ διαφθορὰν

μορφῆς, ὅθεν μοι σχετλίᾳ προσέπτατο.

αἰεὶ γὰρ ὄψεις ἔννυχοι πωλεύμεναι 645

ἐς παρθενῶνας τοὺς ἐμοὺς παρηγόρουν

λείοισι μύθοις 'Ὦ μέγ' εὔδαιμον κόρη,

τί παρθενεύῃ δαρόν, ἐξόν σοι γάμου

τυχεῖν μεγίστου; Ζεὺς γὰρ ἱμέρου βέλει

πρὸς σοῦ τέθαλπται καὶ συναίρεσθαι Κύπριν 650

θέλει. σὺ δ', ὦ παῖ, μὴ 'πολακτίσῃς λέχος

τὸ Ζηνός, ἀλλ' ἔξελθε πρὸς Λέρνης βαθὺν

λειμῶνα, ποίμνας βουστάσεις τε πρὸς πατρός,

ὡς ἂν τὸ Δῖον ὄμμα λωφήσῃ πόθου.'

τοιοῖσδε πάσας εὐφρόνας ὀνείρασι 655

ξυνειχόμην δύστηνος, ἔστε δὴ πατρὶ

ἔτλην γεγωνεῖν νυκτίφοιτ' ὀνείρατα.

ὁ δ' ἔς τε Πυθὼ κἀπὶ Δωδώνης πυκνοὺς

θεοπρόπους ἴαλλεν, ὡς μάθοι τί χρὴ

δρῶντ' ἢ λέγοντα δαίμοσιν πράσσειν φίλα. 660

ἧκον δ' ἀναγγέλλοντες αἰολοστόμους

χρησμοὺς ἀσήμους δυσκρίτως τ' εἰρημένους.

τέλος δ' ἐναργὴς βάξις ἦλθεν Ἰνάχῳ

σαφῶς ἐπισκήπτουσα καὶ μυθουμένη

ἔξω δόμων τε καὶ πάτρας ὠθεῖν ἐμέ, 665

ἄφετον ἀλᾶσθαι γῆς ἐπ' ἐσχάτοις ὅροις,

εἰ μὴ θέλοι πυρωπὸν ἐκ Διὸς μολεῖν

κεραυνόν, ὃς πᾶν ἐξαϊστώσοι γένος.

τοιοῖσδε πεισθεὶς Λοξίου μαντεύμασιν

ἐξήλασέν με κἀπέκλῃσε δωμάτων 670

ἄκουσαν ἄκων. ἀλλ' ἐπηνάγκαζέ νιν

Διὸς χαλινὸς πρὸς βίαν πράσσειν τάδε.

εὐθὺς δὲ μορφὴ καὶ φρένες διάστροφοι

ἦσαν, κεραστὶς δ', ὡς ὁρᾶτ', ὀξυστόμῳ

μύωπι χρισθεῖσ' ἐμμανεῖ σκιρτήματι 675

ἦσσον πρὸς εὔποτόν τε Κερχνείας ῥέος

Λέρνης τε κρήνην. βουκόλος δὲ γηγενὴς

ἄκρατος ὀργὴν Ἄργος ὡμάρτει, πυκνοῖς

ὄσσοις δεδορκὼς τοὺς ἐμοὺς κατὰ στίβους.

ἀπροσδόκητος δ' αὐτὸν αἰφνίδιος μόρος 680

τοῦ ζῆν ἀπεστέρησεν. οἰστροπλὴξ δ' ἐγὼ

μάστιγι θείᾳ γῆν πρὸ γῆς ἐλαύνομαι.

κλύεις τὰ πραχθέντ'. εἰ δ' ἔχεις εἰπεῖν ὅ τι

λοιπὸν πόνων, σήμαινε μηδέ μ' οἰκτίσας

σύνθαλπε μύθοις ψευδέσιν. νόσημα γὰρ 685

αἴσχιστον εἶναί φημι συνθέτους λόγους.





ΧΟ.





ἔα ἔα, ἄπεχε, φεῦ.

οὔποτ' οὔποτ' ηὔχουν <ὧδε> ξένους

μολεῖσθαι λόγους ἐς ἀκοὰν ἐμάν,

οὐδ' ὧδε δυσθέατα καὶ δύσοιστα 690

πήματα λύμα[τα δείμα]τ' ἀμ-

φήκει κέντρῳ ψύχειν ψυχὰν ἐμάν.

ἰὼ ἰὼ μοῖρα μοῖρα,

πέφρικ' εἰσιδοῦσα πρᾶξιν Ἰοῦς. 695





ΠΡ.





πρῴ γε στενάζεις καὶ φόβου πλέα τις εἶ.

ἐπίσχες ἔστ' ἂν καὶ τὰ λοιπὰ προσμάθῃς.



ΧΟ.





λέγ', ἐκδίδασκε. τοῖς νοσοῦσί τοι γλυκὺ

τὸ λοιπὸν ἄλγος προυξεπίστασθαι τορῶς.



ΠΡ.





τὴν πρίν γε χρείαν ἠνύσασθ' ἐμοῦ πάρα 700

κούφως. μαθεῖν γὰρ τῆσδε πρῶτ' ἐχρῄζετε

τὸν ἀμφ' ἑαυτῆς ἆθλον ἐξηγουμένης.

τὰ λοιπὰ νῦν ἀκούσαθ', οἷα χρὴ πάθη

τλῆναι πρὸς Ἥρας τήνδε τὴν νεάνιδα.

σύ τ', Ἰνάχειον σπέρμα, τοὺς ἐμοὺς λόγους 705

θυμῷ βάλ', ὡς ἂν τέρματ' ἐκμάθῃς ὁδοῦ.

πρῶτον μὲν ἐνθένδ' ἡλίου πρὸς ἀντολὰς

στρέψασα σαυτὴν στεῖχ' ἀνηρότους γύας.

Σκύθας δ' ἀφίξῃ νομάδας, οἳ πλεκτὰς στέγας

πεδάρσιοι ναίουσ' ἐπ' εὐκύκλοις ὄχοις, 710

ἑκηβόλοις τόξοισιν ἐξηρτυμένοι.

οἷς μὴ πελάζειν, ἀλλ' ἁλιστόνοις πόδας

χρίμπτουσα ῥαχίαισιν ἐκπερᾶν χθόνα.

λαιᾶς δὲ χειρὸς οἱ σιδηροτέκτονες

οἰκοῦσι Χάλυβες, οὓς φυλάξασθαί σε χρή, 715

ἀνήμεροι γὰρ οὐδὲ πρόσπλατοι ξένοις.

ἥξεις δ' ὑβριστὴν ποταμὸν οὐ ψευδώνυμον,

ὃν μὴ περάσῃς, οὐ γὰρ εὔβατος περᾶν,

πρὶν ἂν πρὸς αὐτὸν Καύκασον μόλῃς, ὀρῶν

ὕψιστον, ἔνθα ποταμὸς ἐκφυσᾷ μένος 720

κροτάφων ἀπ' αὐτῶν. ἀστρογείτονας δὲ χρὴ

κορυφὰς ὑπερβάλλουσαν ἐς μεσημβρινὴν

βῆναι κέλευθον, ἔνθ' Ἀμαζόνων στρατὸν

ἥξεις στυγάνορ', αἳ Θεμίσκυράν ποτε

κατοικιοῦσιν ἀμφὶ Θερμώδονθ', ἵνα 725

τραχεῖα πόντου Σαλμυδησσία γνάθος,

ἐχθρόξενος ναύτῃσι, μητρυιὰ νεῶν.

αὗταί σ' ὁδηγήσουσι καὶ μάλ' ἀσμένως.

ἰσθμὸν δ' ἐπ' αὐταῖς στενοπόροις λίμνης πύλαις

Κιμμερικὸν ἥξεις, ὃν θρασυσπλάγχνως σε χρὴ 730

λιποῦσαν αὐλῶν' ἐκπερᾶν Μαιωτικόν.

ἔσται δὲ θνητοῖς εἰσαεὶ λόγος μέγας

τῆς σῆς πορείας, Βόσπορος δ' ἐπώνυμος

κεκλήσεται. λιποῦσα δ' Εὐρώπης πέδον

ἤπειρον ἥξεις Ἀσιάδα. ἆρ' ὑμῖν δοκεῖ 735

ὁ τῶν θεῶν τύραννος ἐς τὰ πάνθ' ὁμῶς

βίαιος εἶναι; τῇδε γὰρ θνητῇ θεὸς

χρῄζων μιγῆναι τάσδ' ἐπέῤῥιψεν πλάνας.

πικροῦ δ' ἔκυρσας, ὦ κόρη, τῶν σῶν γάμων

μνηστῆρος. οὓς γὰρ νῦν ἀκήκοας λόγους, 740

εἶναι δόκει σοὶ μηδέπω 'ν προοιμίοις.



ΙΩ.





ἰώ μοί μοι. ἓ ἕ.



ΠΡ.





σὺ δ' αὖ κέκραγας κἀναμυχθίζῃ. τί που

δράσεις, ὅταν τὰ λοιπὰ πυνθάνῃ κακά;



ΧΟ.





ἦ γάρ τι λοιπὸν τῇδε πημάτων ἐρεῖς; 745



ΠΡ.





δυσχείμερόν γε πέλαγος ἀτηρᾶς δύης.



ΙΩ.





τί δῆτ' ἐμοὶ ζῆν κέρδος, ἀλλ' οὐκ ἐν τάχει

ἔῤῥιψ' ἐμαυτὴν τῆσδ' ἀπὸ στύφλου πέτρας,

ὅπως πέδοι σκήψασα τῶν πάντων πόνων

ἀπηλλάγην; κρεῖσσον γὰρ εἰσάπαξ θανεῖν 750

ἢ τὰς ἁπάσας ἡμέρας πάσχειν κακῶς.





ΠΡ.





ἦ δυσπετῶν ἂν τοὺς ἐμοὺς ἄθλους φέροις,

ὅτῳ θανεῖν μέν ἐστιν οὐ πεπρωμένον.

αὕτη γὰρ ἦν ἂν πημάτων ἀπαλλαγή.

νῦν δ' οὐδέν ἐστι τέρμα μοι προκείμενον 755

μόχθων, πρὶν ἂν Ζεὺς ἐκπέσῃ τυραννίδος.



ΙΩ.





ἦ γάρ ποτ' ἔστιν ἐκπεσεῖν ἀρχῆς Δία;



ΠΡ.





ἥδοι' ἄν, οἶμαι, τήνδ' ἰδοῦσα συμφοράν.



ΙΩ.





πῶς δ' οὐκ ἄν, ἥτις ἐκ Διὸς πάσχω κακῶς;



ΠΡ.





ὡς τοίνυν ὄντων τῶνδε γαθεῖν σοι πάρα. 760



ΙΩ.





πρὸς τοῦ τύραννα σκῆπτρα συληθήσεται;



ΠΡ.





πρὸς αὐτὸς αὐτοῦ κενοφρόνων βουλευμάτων.



ΙΩ.





ποίῳ τρόπῳ σήμηνον, εἰ μή τις βλάβη.



ΠΡ.





γαμεῖ γάμον τοιοῦτον ὧ ποτ' ἀσχαλεῖ.



ΙΩ.





θέορτον, ἢ βρότειον; εἰ ῥητόν, φράσον. 765



ΠΡ.





τί δ' ὅντιν'; οὐ γὰρ ῥητὸν αὐδᾶσθαι τόδε.



ΙΩ.





ἦ πρὸς δάμαρτος ἐξανίσταται θρόνων;



ΠΡ.





ἣ τέξεταί γε παῖδα φέρτερον πατρός.



ΙΩ.





οὐδ' ἔστιν αὐτῷ τῆσδ' ἀποστροφὴ τύχης;



ΠΡ.





οὐ δῆτα, πλὴν ἔγωγ' ἂν ἐκ δεσμῶν λυθείς. 770



ΙΩ.





τίς οὖν ὁ λύσων ἐστὶν ἄκοντος Διός;



ΠΡ.





τῶν σῶν τιν' αὐτὸν ἐγγόνων εἶναι χρεών.



ΙΩ.





πῶς εἶπας; ἦ 'μὸς παῖς σ' ἀπαλλάξει κακῶν;



ΠΡ.





τρίτος γε γένναν πρὸς δέκ' ἄλλαισιν γοναῖς.



ΙΩ.





ἥδ' οὐκέτ' εὐξύμβλητος ἡ χρησμῳδία. 775



ΠΡ.





καὶ μηδὲ σαυτῆς ἐκμαθεῖν ζήτει πόνους.



ΙΩ.





μή μοι προτείνων κέρδος εἶτ' ἀποστέρει.



ΠΡ.





δυοῖν λόγοιν σε θατέρῳ δωρήσομαι.



ΙΩ.





ποίοιν; πρόδειξον, αἵρεσίν τ' ἐμοὶ δίδου.



ΠΡ.





δίδωμ'. ἑλοῦ γάρ, ἢ πόνων τὰ λοιπά σοι 780

φράσω σαφηνῶς, ἢ τὸν ἐκλύσοντ' ἐμέ.



ΧΟ.





τούτων σὺ τὴν μὲν τῇδε, τὴν δ' ἐμοὶ χάριν

θέσθαι θέλησον, μηδ' ἀτιμάσῃς λόγου.

καὶ τῇδε μὲν γέγωνε τὴν λοιπὴν πλάνην,

ἐμοὶ δὲ τὸν λύσοντα. τοῦτο γὰρ ποθῶ. 785



ΠΡ.





ἐπεὶ προθυμεῖσθ', οὐκ ἐναντιώσομαι

τὸ μὴ οὐ γεγωνεῖν πᾶν ὅσον προσχρῄζετε.

σοὶ πρῶτον, Ἰοῖ, πολύδονον πλάνην φράσω,

ἣν ἐγγράφου σὺ μνήμοσιν δέλτοις φρενῶν.

ὅταν περάσῃς ῥεῖθρον ἠπείροιν ὅρον, 790

πρὸς ἀντολὰς φλογῶπας ἡλιοστιβεῖς . . . .&nbsp. . .

πόντου περῶσα φλοῖσβον, ἔστ' ἂν ἐξίκῃ

πρὸς Γοργόνεια πεδία Κισθήνης, ἵνα

αἱ Φορκίδες ναίουσι, δηναιαὶ κόραι

τρεῖς κυκνόμορφοι, κοινὸν ὄμμ' ἐκτημέναι, 795

μονόδοντες, ἃς οὔθ' ἥλιος προσδέρκεται

ἀκτῖσιν οὔθ' ἡ νύκτερος μήνη ποτέ.

πέλας δ' ἀδελφαὶ τῶνδε τρεῖς κατάπτεροι,

δρακοντόμαλλοι Γοργόνες βροτοστυγεῖς,

ἃς θνητὸς οὐδεὶς εἰσιδὼν ἕξει πνοάς. 800

τοιοῦτο μέν σοι τοῦτο φρούριον λέγω.

ἄλλην δ' ἄκουσον δυσχερῆ θεωρίαν.

ὀξυστόμους γὰρ Ζηνὸς ἀκραγεῖς κύνας

γρῦπας φύλαξαι, τόν τε μουνῶπα στρατὸν

Ἀριμασπὸν ἱπποβάμον', οἳ χρυσόῤῥυτον 805

οἰκοῦσιν ἀμφὶ νᾶμα Πλούτωνος πόρου.

τούτοις σὺ μὴ πέλαζε. τηλουρὸν δὲ γῆν

ἥξεις, κελαινὸν φῦλον, οἳ πρὸς ἡλίου

ναίουσι πηγαῖς, ἔνθα ποταμὸς Αἰθίοψ.

τούτου παρ' ὄχθας ἕρφ', ἕως ἂν ἐξίκῃ 810

καταβασμόν, ἔνθα Βυβλίνων ὀρῶν ἄπο

ἵησι σεπτὸν Νεῖλος εὔποτον ῥέος.

οὗτός σ' ὁδώσει τὴν τρίγωνον ἐς χθόνα

Νειλῶτιν, οὗ δὴ τὴν μακρὰν ἀποικίαν,

Ἰοῖ, πέπρωται σοί τε καὶ τέκνοις κτίσαι. 815

τῶνδ' εἴ τί σοι ψελλόν τε καὶ δυσεύρετον,

ἐπανδίπλαζε καὶ σαφῶς ἐκμάνθανε.

σχολὴ δὲ πλείων ἢ θέλω πάρεστί μοι.



ΧΟ.





εἰ μέν τι τῇδε λοιπὸν ἢ παρειμένον

ἔχεις γεγωνεῖν τῆς πολυφθόρου πλάνης, 820

λέγ'. εἰ δὲ πάντ' εἴρηκας, ἡμῖν αὖ χάριν

δὸς ἣν πρὶν ᾐτούμεσθα. μέμνησαι δέ που.



ΠΡ.





τὸ πᾶν πορείας ἥδε τέρμ' ἀκήκοεν.

ὅπως δ' ἂν εἰδῇ μὴ μάτην κλύουσά μου,

ἃ πρὶν μολεῖν δεῦρ' ἐκμεμόχθηκεν φράσω, 825

τεκμήριον τοῦτ' αὐτὸ δοὺς μύθων ἐμῶν.

ὄχλον μὲν οὖν τὸν πλεῖστον ἐκλείψω λόγων,

πρὸς αὐτὸ δ' εἶμι τέρμα σῶν πλανημάτων.

ἐπεὶ γὰρ ἦλθες πρὸς Μολοσσὰ γάπεδα,

τὴν αἰπύνωτόν τ' ἀμφὶ Δωδώνην, ἵνα 830

μαντεῖα θᾶκός τ' ἐστὶ Θεσπρωτοῦ Διός,

τέρας τ' ἄπιστον, αἱ προσήγοροι δρύες,

ὑφ' ὧν σὺ λαμπρῶς κοὐδὲν αἰνικτηρίως

προσηγορεύθης ἡ Διὸς κλεινὴ δάμαρ

μέλλουσ' ἔσεσθαι. τῶνδε προσσαίνει σέ τι; 835

ἐντεῦθεν οἰστρήσασα τὴν παρακτίαν

κέλευθον ἦξας πρὸς μέγαν κόλπον Ῥέας,

ἀφ' οὗ παλιμπλάγκτοισι χειμάζῃ δρόμοις.

χρόνον δὲ τὸν μέλλοντα πόντιος μυχός,

σαφῶς ἐπίστασ', Ἰόνιος κεκλήσεται, 840

τῆς σῆς πορείας μνῆμα τοῖς πᾶσιν βροτοῖς.

σημεῖά σοι τάδ' ἐστὶ τῆς ἐμῆς φρενός,

ὡς δέρκεται πλέον τι τοῦ πεφασμένου.

τὰ λοιπὰ δ' ὑμῖν τῇδέ τ' ἐς κοινὸν φράσω,

ἐς ταὐτὸν ἐλθὼν τῶν πάλαι λόγων ἴχνος. 845

ἔστιν πόλις Κάνωβος ἐσχάτη χθονός,

Νείλου πρὸς αὐτῷ στόματι καὶ προσχώματι.

ἐνταῦθα δή σε Ζεὺς τίθησιν ἔμφρονα

ἐπαφῶν ἀταρβεῖ χειρὶ καὶ θιγὼν μόνον.

ἐπώνυμον δὲ τῶν Διὸς γεννημάτων 850

τέξεις κελαινὸν Ἔπαφον, ὃς καρπώσεται

ὅσην πλατύῤῥους Νεῖλος ἀρδεύει χθόνα.

πέμπτη δ' ἀπ' αὐτοῦ γέννα πεντηκοντάπαις

πάλιν πρὸς Ἄργος οὐχ ἑκοῦσ' ἐλεύσεται

θηλύσπορος, φεύγουσα συγγενῆ γάμον 855

ἀνεψιῶν. οἱ δ' ἐπτοημένοι φρένας,

κίρκοι πελειῶν οὐ μακρὰν λελειμμένοι,

ἥξουσι θηρεύοντες οὐ θηρασίμους

γάμους, φθόνον δὲ σωμάτων ἕξει θεός.

Πελασγία δὲ δέξεται θηλυκτόνῳ 860

Ἄρει δαμέντων νυκτιφρουρήτῳ θράσει.

γυνὴ γὰρ ἄνδρ' ἕκαστον αἰῶνος στερεῖ,

δίθηκτον ἐν σφαγαῖσι βάψασα ξίφος.

τοιάδ' ἐπ' ἐχθροὺς ἐμοὺς ἔλθοι Κύπρις.

μίαν δὲ παίδων ἵμερος θέλξει τὸ μὴ 865

κτεῖναι σύνευνον, ἀλλ' ἀπαμβλυνθήσεται

γνώμην. δυοῖν δὲ θάτερον βουλήσεται,

κλύειν ἄναλκις μᾶλλον ἢ μιαιφόνος.

αὕτη κατ' Ἄργος βασιλικὸν τέξει γένος.

μακροῦ λόγου δεῖ ταῦτ' ἐπεξελθεῖν τορῶς. 870

σπορᾶς γε μὴν ἐκ τῆσδε φύσεται θρασὺς

τόξοισι κλεινός, ὃς πόνων ἐκ τῶνδ' ἐμὲ

λύσει. τοιόνδε χρησμὸν ἡ παλαιγενὴς

μήτηρ ἐμοὶ διῆλθε Τιτανὶς Θέμις.

ὅπως δὲ χὤπη, ταῦτα δεῖ μακροῦ λόγου 875

εἰπεῖν, σύ τ' οὐδὲν ἐκμαθοῦσα κερδανεῖς.



ΙΩ.





ἐλελεῦ, ἐλελεῦ,

ὑπό μ' αὖ σφάκελος καὶ φρενοπληγεῖς

μανίαι θάλπουσ', οἴστρου δ' ἄρδις

χρίει μ' ἄπυρος. 880

κραδία δὲ φόβῳ φρένα λακτίζει,

τροχοδινεῖται δ' ὄμμαθ' ἑλίγδην,

ἔξω δὲ δρόμου φέρομαι λύσσης

πνεύματι μάργῳ, γλώσσης ἀκρατής.

θολεροὶ δὲ λόγοι παίουσ' εἰκῇ 885

στυγνῆς πρὸς κύμασιν ἄτης.





Στάσιμος γʹ (887 - 906)





ΧΟ.





ἦ σοφὸς ἦ σοφὸς ἦν {[στρ. α.}

ὃς πρῶτος ἐν γνώμᾳ τόδ' ἐβάστασε καὶ γλώσ-

σᾳ διεμυθολόγησεν,

ὡς τὸ κηδεῦσαι καθ' ἑαυτὸν ἀριστεύει μακρῷ, 890

καὶ μήτε τῶν πλούτῳ διαθρυπτομένων

μήτε τῶν γέννᾳ μεγαλυνομένων

ὄντα χερνήταν ἐραστεῦσαι γάμων.

μήποτε μήποτέ μ', ὦ {[ἀντ. α.}

Μοῖραι <μακραίωνες>, λεχέων Διὸς εὐνά- 895

τειραν ἴδοισθε πέλουσαν.

μηδὲ πλαθείην γαμέτᾳ τινὶ τῶν ἐξ οὐρανοῦ.

ταρβῶ γὰρ ἀστεργάνορα παρθενίαν

εἰσορῶσ' Ἰοῦς ἀμαλαπτομέναν

δυσπλάνοις Ἥρας ἀλατείαις πόνων. 900

ἐμοὶ δ' ὅτε μὲν ὁμαλὸς ὁ γάμος, {[ἐπῳδ.}

ἄφοβος. ὃν δὲ δέδια, μὴ

κρεισσόνων [θεῶν] ἔρως ἄφυκτον ὄμμα προσδράκοι με.

ἀπόλεμος ὅδε γ' ὁ πόλεμος, ἄπορα πόριμος. οὐδ' 905

ἔχω τίς ἂν γενοίμαν.

τὰν Διὸς γὰρ οὐχ ὁρῶ μῆτιν ὅπα φύγοιμ' ἄν.





Ἔξοδος (907 - 1093)





ΠΡ.





ἦ μὴν ἔτι Ζεύς, καίπερ αὐθάδης φρονῶν,

ἔσται ταπεινός, οἷον ἐξαρτύεται

γάμον γαμεῖν, ὃς αὐτὸν ἐκ τυραννίδος

θρόνων τ' ἄιστον ἐκβαλεῖ. πατρὸς δ' ἀρὰ 910

Κρόνου τότ' ἤδη παντελῶς κρανθήσεται,

ἣν ἐκπίτνων ἠρᾶτο δηναιῶν θρόνων.

τοιῶνδε μόχθων ἐκτροπὴν οὐδεὶς θεῶν

δύναιτ' ἂν αὐτῷ πλὴν ἐμοῦ δεῖξαι σαφῶς.

ἐγὼ τάδ' οἶδα χὦ τρόπῳ. πρὸς ταῦτα νῦν 915

θαρσῶν καθήσθω τοῖς πεδαρσίοις κτύποις

πιστός, τινάσσων τ' ἐν χεροῖν πύρπνουν βέλος.

οὐδὲν γὰρ αὐτῷ ταῦτ' ἐπαρκέσει τὸ μὴ οὐ

πεσεῖν ἀτίμως πτώματ' οὐκ ἀνασχετά.

τοῖον παλαιστὴν νῦν παρασκευάζεται 920

ἐπ' αὐτὸς αὑτῷ, δυσμαχώτατον τέρας.

ὃς δὴ κεραυνοῦ κρείσσον' εὑρήσει φλόγα,

βροντῆς θ' ὑπερβάλλοντα καρτερὸν κτύπον,

θαλασσίαν τε γῆς τινάκτειραν νόσον,

τρίαιναν αἰχμὴν τὴν Ποσειδῶνος, σκεδᾷ. 925

πταίσας δὲ τῷδε πρὸς κακῷ μαθήσεται

ὅσον τό τ' ἄρχειν καὶ τὸ δουλεύειν δίχα.



ΧΟ.





σύ θην ἃ χρῄζεις, ταῦτ' ἐπιγλωσσᾷ Διός.



ΠΡ.





ἅπερ τελεῖται, πρὸς δ' ἃ βούλομαι λέγω.



ΧΟ.





καὶ προσδοκᾶν χρὴ δεσπόσειν Ζηνός τινα; 930



ΠΡ.





καὶ τῶνδέ γ' ἕξει δυσλοφωτέρους πόνους.



ΧΟ.





πῶς οὐχὶ ταρβεῖς τοιάδ' ἐκρίπτων ἔπη;



ΠΡ.





τί δ' ἂν φοβοίμην ὧ θανεῖν οὐ μόρσιμον;



ΧΟ.





ἀλλ' ἆθλον ἄν σοι τοῦδ' ἔτ' ἀλγίω πόροι.



ΠΡ.





ὁ δ' οὖν ποείτω. πάντα προσδοκητά μοι. 935



ΧΟ.





οἱ προσκυνοῦντες τὴν Ἀδράστειαν σοφοί.



ΠΡ.





σέβου, προσεύχου, θῶπτε τὸν κρατοῦντ' ἀεί.

ἐμοὶ δ' ἔλασσον Ζηνὸς ἢ μηδὲν μέλει.

δράτω, κρατείτω τόνδε τὸν βραχὺν χρόνον

ὅπως θέλει. δαρὸν γὰρ οὐκ ἄρξει θεοῖς. 940

ἀλλ' εἰσορῶ γὰρ τόνδε τὸν Διὸς τρόχιν,

τὸν τοῦ τυράννου τοῦ νέου διάκονον.

πάντως τι καινὸν ἀγγελῶν ἐλήλυθεν.





ΕΡΜΗΣ





σὲ τὸν σοφιστήν, τὸν πικρῶς ὑπέρπικρον,

τὸν ἐξαμαρτόντ' εἰς θεοὺς ἐφημέροις 945

πορόντα τιμάς, τὸν πυρὸς κλέπτην λέγω.

πατὴρ ἄνωγέ σ' οὕστινας κομπεῖς γάμους

αὐδᾶν, πρὸς ὧν ἐκεῖνος ἐκπίπτει κράτους.

καὶ ταῦτα μέντοι μηδὲν αἰνικτηρίως,

ἀλλ' αὔθ' ἕκαστα φράζε. μηδέ μοι διπλᾶς 950

ὁδούς, Προμηθεῦ, προσβάλῃς. ὁρᾷς δ' ὅτι

Ζεὺς τοῖς τοιούτοις οὐχὶ μαλθακίζεται.



ΠΡ.





σεμνόστομός γε καὶ φρονήματος πλέως

ὁ μῦθός ἐστιν, ὡς θεῶν ὑπηρέτου.

νέον νέοι κρατεῖτε καὶ δοκεῖτε δὴ 955

ναίειν ἀπενθῆ πέργαμ'. οὐκ ἐκ τῶνδ' ἐγὼ

δισσοὺς τυράννους ἐκπεσόντας ᾐσθόμην;

τρίτον δὲ τὸν νῦν κοιρανοῦντ' ἐπόψομαι

αἴσχιστα καὶ τάχιστα. μή τί σοι δοκῶ

ταρβεῖν ὑποπτήσσειν τε τοὺς νέους θεούς; 960

πολλοῦ γε καὶ τοῦ παντὸς ἐλλείπω. σὺ δὲ

κέλευθον ἥνπερ ἦλθες ἐγκόνει πάλιν.

πεύσῃ γὰρ οὐδὲν ὧν ἀνιστορεῖς ἐμέ.



ΕΡ.





τοιοῖσδε μέντοι καὶ πρὶν αὐθαδίσμασιν

ἐς τάσδε σαυτὸν πημονὰς καθώρμισας. 965



ΠΡ.





τῆς σῆς λατρείας τὴν ἐμὴν δυσπραξίαν,

σαφῶς ἐπίστασ', οὐκ ἂν ἀλλάξαιμ' ἐγώ.



ΕΡ.





κρεῖσσον γὰρ οἶμαι τῇδε λατρεύειν πέτρᾳ

ἢ πατρὶ φῦναι Ζηνὶ πιστὸν ἄγγελον;



ΠΡ.





οὕτως ὑβρίζειν τοὺς ὑβρίζοντας χρεών. 970



ΕΡ.





χλιδᾶν ἔοικας τοῖς παροῦσι πράγμασιν.



ΠΡ.





χλιδῶ χλιδῶντας ὧδε τοὺς ἐμοὺς ἐγὼ

ἐχθροὺς ἴδοιμι. καὶ σὲ δ' ἐν τούτοις λέγω.



ΕΡ.





ἦ κἀμὲ γάρ τι συμφοραῖς ἐπαιτιᾷ



ΠΡ.





ἁπλῷ λόγῳ τοὺς πάντας ἐχθαίρω θεούς, 975

ὅσοι παθόντες εὖ κακοῦσί μ' ἐκδίκως.



ΕΡ.





κλύω σ' ἐγὼ μεμηνότ' οὐ σμικρὰν νόσον.



ΠΡ.





νοσοῖμ' ἄν, εἰ νόσημα τοὺς ἐχθροὺς στυγεῖν.



ΕΡ.





εἴης φορητὸς οὐκ ἄν, εἰ πράσσοις καλῶς.



ΠΡ.





ὤμοι. 980



ΕΡ.





<ὤμοι.> τόδε Ζεὺς τοὔπος οὐκ ἐπίσταται.



ΠΡ.





ἀλλ' ἐκδιδάσκει πάνθ' ὁ γηράσκων χρόνος.



ΕΡ.





καὶ μὴν σύ γ' οὔπω σωφρονεῖν ἐπίστασαι.



ΠΡ.





σὲ γὰρ προσηύδων οὐκ ἂν ὄνθ' ὑπηρέτην.



ΕΡ.





ἐρεῖν ἔοικας οὐδὲν ὧν χρῄζει πατήρ.



ΠΡ.





καὶ μὴν ὀφείλων γ' ἂν τίνοιμ' αὐτῷ χάριν. 985



ΕΡ.





ἐκερτόμησας δῆθεν ὥστε παῖδά με.



ΠΡ.





οὐ γὰρ σὺ παῖς τε κἄτι τοῦδ' ἀνούστερος,

εἰ προσδοκᾷς ἐμοῦ τι πεύσεσθαι πάρα;

οὐκ ἔστιν αἴκισμ' οὐδὲ μηχάνημ' ὅτῳ

προτρέψεταί με Ζεὺς γεγωνῆσαι τάδε, 990

πρὶν ἂν χαλασθῇ δεσμὰ λυμαντήρια.

πρὸς ταῦτα ῥιπτέσθω μὲν αἰθαλοῦσσα φλόξ,

λευκοπτέρῳ δὲ νιφάδι καὶ βροντήμασι

χθονίοις κυκάτω πάντα καὶ ταρασσέτω.

γνάμψει γὰρ οὐδὲν τῶνδέ μ' ὥστε καὶ φράσαι 995

πρὸς οὗ χρεών νιν ἐκπεσεῖν τυραννίδος.



ΕΡ.





ὅρα νυν εἴ σοι ταῦτ' ἀρωγὰ φαίνεται.



ΠΡ.





ὦπται πάλαι δὴ καὶ βεβούλευται τάδε.



ΕΡ.





τόλμησον, ὦ μάταιε, τόλμησόν ποτε

πρὸς τὰς παρούσας πημονὰς ὀρθῶς φρονεῖν. 1000



ΠΡ.





ὀχλεῖς μάτην με κῦμ' ὅπως παρηγορῶν.

εἰσελθέτω σε μήποθ' ὡς ἐγὼ Διὸς

γνώμην φοβηθεὶς θηλύνους γενήσομαι,

καὶ λιπαρήσω τὸν μέγα στυγούμενον

γυναικομίμοις ὑπτιάσμασιν χερῶν 1005

λῦσαί με δεσμῶν τῶνδε. τοῦ παντὸς δέω.



ΕΡ.





λέγων ἔοικα πολλὰ καὶ μάτην ἐρεῖν.

τέγγῃ γὰρ οὐδὲν οὐδὲ μαλθάσσῃ λιταῖς

ἐμαῖς. δακὼν δὲ στόμιον ὡς νεοζυγὴς

πῶλος βιάζῃ καὶ πρὸς ἡνίας μάχῃ. 1010

ἀτὰρ σφοδρύνῃ γ' ἀσθενεῖ σοφίσματι.

αὐθαδία γὰρ τῷ φρονοῦντι μὴ καλῶς

αὐτὴ καθ' αὑτὴν οὐδενὸς μεῖζον σθένει.

σκέψαι δ', ἐὰν μὴ τοῖς ἐμοῖς πεισθῇς λόγοις,

οἷός σε χειμὼν καὶ κακῶν τρικυμία 1015

ἔπεισ' ἄφυκτος. πρῶτα μὲν γὰρ ὀκρίδα

φάραγγα βροντῇ καὶ κεραυνίᾳ φλογὶ

πατὴρ σπαράξει τήνδε, καὶ κρύψει δέμας

τὸ σόν, πετραία δ' ἀγκάλη σε βαστάσει.

μακρὸν δὲ μῆκος ἐκτελευτήσας χρόνου 1020

ἄψοῤῥον ἥξεις εἰς φάος. Διὸς δέ σοι

πτηνὸς κύων, δαφοινὸς αἰετός, λάβρως

διαρταμήσει σώματος μέγα ῥάκος,

ἄκλητος ἕρπων δαιταλεὺς πανήμερος,

κελαινόβρωτον δ' ἧπαρ ἐκθοινήσεται. 1025

τοιοῦδε μόχθου τέρμα μή τι προσδόκα,

πρὶν ἂν θεῶν τις διάδοχος τῶν σῶν πόνων

φανῇ, θελήσῃ τ' εἰς ἀναύγητον μολεῖν

Ἅιδην κνεφαῖά τ' ἀμφὶ Ταρτάρου βάθη.

πρὸς ταῦτα βούλευ'. ὡς ὅδ' οὐ πεπλασμένος 1030

ὁ κόμπος, ἀλλὰ καὶ λίαν εἰρημένος.

ψευδηγορεῖν γὰρ οὐκ ἐπίσταται στόμα

τὸ Δῖον, ἀλλὰ πᾶν ἔπος τελεῖ. σὺ δὲ

πάπταινε καὶ φρόντιζε, μηδ' αὐθαδίαν

εὐβουλίας ἀμείνον' ἡγήσῃ ποτέ. 1035



ΧΟ.





ἡμῖν μὲν Ἑρμῆς οὐκ ἄκαιρα φαίνεται

λέγειν. ἄνωγε γάρ σε τὴν αὐθαδίαν

μεθέντ' ἐρευνᾶν τὴν σοφὴν εὐβουλίαν.

πιθοῦ. σοφῷ γὰρ αἰσχρὸν ἐξαμαρτάνειν.





ΠΡ.





εἰδότι τοί μοι τάσδ' ἀγγελίας 1040

ὅδ' ἐθώυξεν, πάσχειν δὲ κακῶς

ἐχθρὸν ὑπ' ἐχθρῶν οὐδὲν ἀεικές.

πρὸς ταῦτ' ἐπ' ἐμοὶ ῥιπτέσθω μὲν

πυρὸς ἀμφήκης βόστρυχος, αἰθὴρ δ'

ἐρεθιζέσθω βροντῇ σφακέλῳ τ' 1045

ἀγρίων ἀνέμων. χθόνα δ' ἐκ πυθμένων

αὐταῖς ῥίζαις πνεῦμα κραδαίνοι,

κῦμα δὲ πόντου τραχεῖ ῥοθίῳ

συγχώσειεν τῶν οὐρανίων

ἄστρων διόδους, εἴς τε κελαινὸν 1050

Τάρταρον ἄρδην ῥίψειε δέμας

τοὐμὸν ἀνάγκης στεῤῥαῖς δίναις.

πάντως ἐμέ γ' οὐ θανατώσει.



ΕΡ.





τοιάδε μέντοι τῶν φρενοπλήκτων

βουλεύματ' ἔπη τ' ἔστιν ἀκοῦσαι. 1055

τί γὰρ ἐλλείπει μὴ <οὐ> παραπαίειν

ἡ τοῦδ' εὐχή; τί χαλᾷ μανιῶν;

ἀλλ' οὖν ὑμεῖς γ' αἱ πημοσύναις

συγκάμνουσαι ταῖς τοῦδε τόπων

μετά ποι χωρεῖτ' ἐκ τῶνδε θοῶς, 1060

μὴ φρένας ὑμῶν ἠλιθιώσῃ

βροντῆς μύκημ' ἀτέραμνον.





ΧΟ.





ἄλλο τι φώνει καὶ παραμυθοῦ μ'

ὅ τι καὶ πείσεις. οὐ γὰρ δή που

τοῦτό γε τλητὸν παρέσυρας ἔπος. 1065

πῶς με κελεύεις κακότητ' ἀσκεῖν;

μετὰ τοῦδ' ὅ τι χρὴ πάσχειν ἐθέλω.

τοὺς προδότας γὰρ μισεῖν ἔμαθον,

κοὐκ ἔστι νόσος

τῆσδ' ἥντιν' ἀπέπτυσα μᾶλλον. 1070



ΕΡ.





ἀλλ' οὖν μέμνησθ' ἁγὼ προλέγω,

μηδὲ πρὸς ἄτης θηραθεῖσαι

μέμψησθε τύχην, μηδέ ποτ' εἴπηθ'

ὡς Ζεὺς ὑμᾶς εἰς ἀπρόοπτον

πῆμ' εἰσέβαλεν. μὴ δῆτ', αὐταὶ δ' 1075

ὑμᾶς αὐτάς. εἰδυῖαι γὰρ

κοὐκ ἐξαίφνης οὐδὲ λαθραίως

εἰς ἀπέρατον δίκτυον ἄτης

ἐμπλεχθήσεσθ' ὑπ' ἀνοίας.



ΠΡ.





καὶ μὴν ἔργῳ κοὐκέτι μύθῳ 1080

χθὼν σεσάλευται.

βρυχία δ' ἠχὼ παραμυκᾶται

βροντῆς, ἕλικες δ' ἐκλάμπουσι

στεροπῆς ζάπυροι, στρόμβοι δὲ κόνιν

εἱλίσσουσιν. σκιρτᾷ δ' ἀνέμων 1085

πνεύματα πάντων εἰς ἄλληλα

στάσιν ἀντίπνουν [ἀποδεικνύμενα].

ξυντετάρακται δ' αἰθὴρ πόντῳ.

τοιάδ' ἐπ' ἐμοὶ ῥιπὴ Διόθεν

τεύχουσα φόβον στείχει φανερῶς. 1090

ὦ μητρὸς ἐμῆς σέβας, ὦ πάντων

αἰθὴρ κοινὸν φάος εἱλίσσων,

ἐσορᾷς ὡς ἔκδικα πάσχω.





Σχετικά με την ψηφιακή έκδοση


Αυτό το e-book προέρχεται από την δικτυακή βιβλιοθήκη Βικιθήκη[1]. Αυτή η πολύγλωσση ψηφιακή βιβλιοθήκη που οικοδομείται από εθελοντές, είναι αφιερωμένη στην ανάπτυξη μιας ελεύθερης προβάσιμης συλλογής εκδόσεων κάθε είδους: μυθιστορήματα, ποιήματα, περιοδικά, επιστολές...

Διανέμουμε τα βιβλία μας δωρεάν, ξεκινώντας από έργα που δεν υπόκεινται σε πνευματικά δικαιώματα ή διακινούνται υπό ελεύθερες άδειες χρήσης. Είστε ελεύθερος να χρησιμοποιήσετε τα e-book μας για οποιοδήποτε σκοπό (περιλαμβανομένης της εμπορικής εκμετάλλευσης), υπό τους όρους της άδειας Creative Commons Attribution-ShareAlike 3.0 Unported[2] ή, κατ'επιλογή σας, αυτούς της GNU FDL[3].

Η Βικιθήκη σταθερά ζητά νέα μέλη. Κατά την υλοποίηση αυτού του βιβλίου, πιθανό να κάναμε κάποια λάθη. Μπορείτε να τα αναφέρετε σε αυτή τη σελίδα[4].

Οι ακόλουθοι χρήστες συνεισέφεραν σε αυτό το βιβλίο:

[The list of contributors has been omitted as requested.]





* * *



↑ http://el.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ https://el.wikisource.org/wiki/%CE%92%CE%B9%CE%BA%CE%B9%CE%B8%CE%AE%CE%BA%CE%B7:%CE%93%CF%81%CE%B1%CE%BC%CE%BC%CE%B1%CF%84%CE%B5%CE%AF%CE%B1





