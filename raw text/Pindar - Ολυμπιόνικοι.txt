Ολυμπιόνικοι





εξάχθηκε από τη Βικιθήκη την 15 Ιουνίου 2022





Ολυμπιόνικοι



Πίνδαρος





μετάφραση Ιωάννη Γρυπάρη: Ολυμπιονίκων





ΙΕΡΩΝΙ ΣΥΡΑΚΟΥΣΙῼ ΚΕΛΗΤΙ


ἄριστον μὲν ὕδωρ ὁ δὲ χρυσὸς αἰθόμενον πῦρ

ἅτε διαπρέπει νυκτὶ μεγάνορος ἔξοχα πλούτου:

εἰ δ' ἄεθλα γαρύεν

ἔλδεαι, φίλον ἦτορ, 5

μηκέθ' ἁλίου σκόπει

[10] ἄλλο θαλπνότερον ἐν ἁμέρᾳ φαεννὸν ἄστρον ἐρήμας δι' αἰθέρος,

μηδ' Ὀλυμπίας ἀγῶνα φέρτερον αὐδάσομεν:

ὅθεν ὁ πολύφατος ὕμνος ἀμφιβάλλεται

σοφῶν μητίεσσι, κελαδεῖν 10

Κρόνου παῖδ' ἐς ἀφνεὰν ἱκομένους

μάκαιραν Ιέ̔ρωνος ἑστίαν,

θεμιστεῖον ὃς ἀμφέπει σκᾶπτον ἐν πολυμάλῳ

[20] Σικελίᾳ, δρέπων μὲν κορυφὰς ἀρετᾶν ἄπο πασᾶν,

ἀγλαΐζεται δὲ καὶ 15

μουσικᾶς ἐν ἀώτῳ,

οἷα παίζομεν φίλαν

ἄνδρες ἀμφὶ θαμὰ τράπεζαν. ἀλλὰ Δωρίαν ἀπὸ φόρμιγγα πασσάλου

λάμβαν', εἴ τί τοι Πίσας τε καὶ Φερενίκου χάρις

[30] νόον ὑπὸ γλυκυτάταις ἔθηκε φροντίσιν, 20

ὅτε παρ' Ἀλφεῷ σύτο, δέμας

ἀκέντητον ἐν δρόμοισι παρέχων,

κράτει δὲ προσέμιξε δεσπόταν,

Συρακόσιον ἱπποχάρμαν βασιλῆα. λάμπει δέ οἱ κλέος

ἐν εὐάνορι Λυδοῦ Πέλοπος ἀποικίᾳ: 25

τοῦ μεγασθενὴς ἐράσσατο γαιάοχος

[40] Ποσειδᾶν, ἐπεί νιν καθαροῦ λέβητος ἔξελε Κλωθὼ

ἐλέφαντι φαίδιμον ὦμον κεκαδμένον.

ἦ θαυματὰ πολλά, καί πού τι καὶ βροτῶν φάτις ὑπὲρ τὸν ἀλαθῆ λόγον

δεδαιδαλμένοι ψεύδεσι ποικίλοις* ἐξαπατῶντι μῦθοι30

Χάρις δ', ἅπερ ἅπαντα τεύχει τὰ μείλιχα θνατοῖς,

[50] ἐπιφέροισα τιμὰν καὶ ἄπιστον ἐμήσατο πιστὸν

ἔμμεναι τὸ πολλάκις:

ἁμέραι δ' ἐπίλοιποι

μάρτυρες σοφώτατοι. 35

ἔστι δ' ἀνδρὶ φάμεν ἐοικὸς ἀμφὶ δαιμόνων καλά: μείων γὰρ αἰτία.

υἱὲ Ταντάλου, σὲ δ', ἀντία προτέρων, φθέγξομαι,

[60] ὁπότ' ἐκάλεσε πατὴρ τὸν εὐνομώτατον

ἐς ἔρανον φίλαν τε Σίπυλον,

ἀμοιβαῖα θεοῖσι δεῖπνα παρέχων, 40

τότ' Ἀγλαοτρίαιναν ἁρπάσαι

δαμέντα φρένας ἱμέρῳ* χρυσέαισί τ' ἀν' ἵπποις

ὕπατον εὐρυτίμου ποτὶ δῶμα Διὸς μεταβᾶσαι,

ἔνθα δευτέρῳ χρόνῳ

[70] ἦλθε καὶ Γανυμήδης 45

Ζηνὶ τωὔτ' ἐπὶ χρέος.

ὡς δ' ἄφαντος ἔπελες, οὐδὲ ματρὶ πολλὰ μαιόμενοι φῶτες ἄγαγον,

ἔννεπε κρυφᾶ τις αὐτίκα φθονερῶν γειτόνων,

ὕδατος ὅτι σε πυρὶ ζέοισαν εἰς ἀκμὰν

μαχαίρᾳ τάμον κάτα μέλη, 50

[80] τραπέζαισί τ', ἀμφὶ δεύτατα, κρεῶν

σέθεν διεδάσαντο καὶ φάγον.

ἐμοὶ δ' ἄπορα γαστρίμαργον μακάρων τιν' εἰπεῖν. ἀφίσταμαι.

ἀκέρδεια λέλογχεν θαμινὰκακαγόρους.

εἰ δὲ δή τιν' ἄνδρα θνατὸν Ὀλύμπου σκοποὶ 55

ἐτίμασαν, ἦν Τάνταλος οὗτος: ἀλλὰ γὰρ καταπέψαι

μέγαν ὄλβον οὐκ ἐδυνάσθη, κόρῳ δ' ἕλεν

[90] ἄταν ὑπέροπλον, ἅν οἱ πατὴρ ὑπερκρέμασε καρτερὸν αὐτῷ λίθον,

τὸν αἰεὶ μενοινῶν κεφαλᾶς βαλεῖν εὐφροσύνας ἀλᾶται.

ἔχει δ' ἀπάλαμον βίον τοῦτον ἐμπεδόμοχθον, 60

μετὰ τριῶν τέταρτον πόνον, ἀθανάτων ὅτι κλέψαις

ἁλίκεσσι συμπόταις

[100] νέκταρ ἀμβροσίαν τε

δῶκεν, οἷσιν ἄφθιτον

θῆκαν. εἰ δὲ θεὸν ἀνήρ τις ἔλπεταί τι λαθέμεν ἔρδων, ἁμαρτάνει. 65

τοὔνεκα προῆκαν υἱὸν ἀθάνατοί οἱ πάλιν

μετὰ τὸ ταχύποτμον αὖτις ἀνέρων ἔθνος.

πρὸς εὐάνθεμον δ' ὅτε φυὰν

[110] λάχναι νιν μέλαν γένειον ἔρεφον.

ἑτοῖμον ἀνεφρόντισεν γάμον 70

Πισάτα παρὰ πατρὸς εὔδοξον Ἱπποδάμειαν

σχεθέμεν. ἐγγὺς ἐλθὼν πολιᾶς ἁλὸς οἶος ἐν ὄρφνᾳ

ἄπυεν βαρύκτυπον

Εὐτρίαιναν: ὁ δ' αὐτῷ

πὰρ ποδὶ σχεδὸν φάνη. 75

[120] τῷ μὲν εἶπε: “φίλια δῶρα Κυπρίας ἄγ' εἴ τι, Ποσείδαον, ἐς χάριν

τέλλεται, πέδασον ἔγχος Οἰνομάου χάλκεον,

ἐμὲ δ' ἐπὶ ταχυτάτων πόρευσον ἁρμάτων

ἐς Ἆλιν, κράτει δὲ πέλασον.

ἐπεὶ τρεῖς τε καὶ δέκ' ἄνδρας ὀλέσαις 80

ἐρῶντας ἀναβάλλεται γάμον

[130] θυγατρός. ὁ μέγας δὲ κίνδυνος ἄναλκιν οὐ φῶτα λαμβάνει.

θανεῖν δ' οἷσιν ἀνάγκα, τί κέ τις ἀνώνυμον

γῆρας ἐν σκότῳ καθήμενος ἕψοι μάταν,

ἁπάντων καλῶν ἄμμορος; ἀλλ' ἐμοὶ μὲν οὗτος ἄεθλος 85

ὑποκείσεται: τὺ δὲ πρᾶξιν φίλαν δίδοι.”

ὣς ἔννεπεν: οὐδ' ἀκράντοις ἐφάψατ' ὦν ἔπεσι. τὸν μὲν ἀγάλλων θεὸς

[140] ἔδωκεν δίφρον τε χρύσεον πτεροῖσίν τ' ἀκάμαντας ἵππους.

ἕλεν δ' Οἰνομάου βίαν παρθένον τε σύνευνον:

τέκε τε λαγέτας ἓξ ἀρεταῖσι μεμαότας υἱούς. 90

νῦν δ' ἐν αἱμακουρίαις

ἀγλααῖσι μέμικται,

Ἀλφεοῦ πόρῳ κλιθείς,

[150] τύμβον ἀμφίπολον ἔχων πολυξενωτάτῳ παρὰ βωμῷ. τὸ δὲ κλέος

τηλόθεν δέδορκε τᾶν Ὀλυμπιάδων ἐν δρόμοις 95

Πέλοπος, ἵνα ταχυτὰς ποδῶν ἐρίζεται*

ἀκμαί τ' ἰσχύος θρασύπονοι:

ὁ νικῶν δὲ λοιπὸν ἀμφὶ βίοτον*

ἔχει μελιτόεσσαν εὐδίαν

[160] ἀέθλων γ' ἕνεκεν. τὸ δ' αἰεὶ παράμερον ἐσλὸν 100

ὕπατον ἔρχεται παντὶ βροτῶν. ἐμὲ δὲ στεφανῶσαι

κεῖνον ἱππίῳ νόμῳ

Αἰοληΐδι μολπᾷ

χρή: πέποιθα δὲ ξένον

μή τιν', ἀμφότερα καλῶν τε ἴδριν ἁμᾷ καὶ δύναμιν κυριώτερον, 105

τῶν γε νῦν κλυταῖσι δαιδαλωσέμεν ὕμνων πτυχαῖς.

[170] θεὸς ἐπίτροπος ἐὼν τεαῖσι μήδεται

ἔχων τοῦτο κᾶδος, Ιέ̔ρων,

μερίμναισιν: εἰ δὲ μὴ ταχὺ λίποι,

ἔτι γλυκυτέραν κεν ἔλπομαι 110

σὺν ἅρματι θοῷ κλεΐξειν, ἐπίκουρον εὑρὼν ὁδὸν λόγων

[180] παρ' εὐδείελον ἐλθὼν Κρόνιον. ἐμοὶ μὲν ὦν

Μοῖσα καρτερώτατον βέλος ἀλκα τρέφει:

ἐπ' ἄλλοισι δ' ἄλλοι μεγάλοι. τὸ δ' ἔσχατον

κορυφοῦται βασιλεῦσι. μηκέτι πάπταινε πόρσιον. 115

εἴη σέ τε τοῦτον ὑψοῦ χρόνον πατεῖν, ἐμέ τε τοσσάδε νικαφόροις

ὁμιλεῖν, πρόφαντον σοφίᾳ καθ' Ἕλλανας ἐόντα παντᾷ.





ΘΗΡΩΝΙ ΑΚΡΑΓΑΝΤΙΝῼ ΑΡΜΑΤΙ


ἀναξιφόρμιγγες ὕμνοι,

τίνα θεόν, τίν' ἥρωα, τίνα δ' ἄνδρα κελαδήσομεν;

ἤτοι Πίσα μὲν Διός: Ὀλυμπιάδα δ' ἔστασεν Ἡρακλέης

ἀκρόθινα πολέμου:

Θήρωνα δὲ τετραορίας ἕνεκα νικαφόρου 5

[10] γεγωνητέον, ὄπι δίκαιον ξένων, ἔρεισμ' Ἀκράγαντος,

εὐωνύμων τε πατέρων ἄωτον ὀρθόπολιν:

καμόντες οἳ πολλὰ θυμῷ

ἱερὸν ἔσχον οἴκημα ποταμοῦ, Σικελίας τ' ἔσαν

[20] ὀφθαλμός, αἰὼν δ' ἔφεπε μόρσιμος, πλοῦτόν τε καὶ χάριν ἄγων 10

γνησίαις ἐπ' ἀρεταῖς.

ἀλλ' ὦ Κρόνιε παῖ Ρέ̔ας, ἕδος Ὀλύμπου νέμων

ἀέθλων τε κορυφὰν πόρον τ' Ἀλφεοῦ, ἰανθεὶς ἀοιδαῖς

εὔφρων ἄρουραν ἔτι πατρίαν σφίσιν κόμισον

λοιπῷ γένει. τῶν δὲ πεπραγμένων 15

[30] ἐν δίκᾳ τε καὶ παρὰ δίκαν, ἀποίητον οὐδ' ἂν

χρόνος ὁ πάντων πατὴρ δύναιτο θέμεν ἔργων τέλος:

λάθα δὲ πότμῳ σὺν εὐδαίμονι γένοιτ' ἄν.

ἐσλῶν γὰρ ὑπὸ χαρμάτων πῆμα θνάσκει

παλίγκοτον δαμασθέν, 20

ὅταν θεοῦ Μοῖρα πέμπῃ

ἀνεκὰς ὄλβον ὑψηλόν. ἕπεται δὲ λόγος εὐθρόνοις

[40] Κάδμοιο κούραις, ἔπαθον αἳ μεγάλα, πένθος δὲ

κρεσσόνων πρὸς ἀγαθῶν.

ζώει μὲν ἐν Ὀλυμπίοις ἀποθανοῖσα βρόμῳ 25

κεραυνοῦ τανυέθειρα Σεμέλα, φιλεῖ δέ νιν Παλλὰς αἰεί,

καὶ Ζεὺς πατὴρ μάλα, φιλεῖ δὲ παῖς ὁ κισσοφόρος:

λέγοντι δ' ἐν καὶ θαλάσσᾳ

μετὰ κόραισι Νηρῆος ἁλίαις βίοτον ἄφθιτον

Ἰνοῖ τετάχθαι τὸν ὅλον ἀμφὶ χρόνον. ἤτοι βροτῶν γε κέκριται 30

πεῖρας οὔ τι θανάτου,

[59] οὐδ' ἡσύχιμον ἁμέραν ὁπότε, παῖδ' ἁλίου,

ἀτειρεῖ σὺν ἀγαθῷ τελευτάσομεν: ῥοαὶ δ' ἄλλοτ' ἄλλαι

εὐθυμιᾶν τε μετὰ καὶ πόνων ἐς ἄνδρας ἔβαν.

οὕτω δὲ Μοῖρ', ἅ τε πατρώιον 35

τῶνδ' ἔχει τὸν εὔφρονα πότμον, θεόρτῳ σὺν ὄλβῳ

ἐπί τι καὶ πῆμ' ἄγει παλιντράπελον ἄλλῳ χρόνῳ:

[70] ἐξ οὗπερ ἔκτεινε Λᾷον μόριμος υἱὸς

συναντόμενος, ἐν δὲ Πυθῶνι χρησθὲν

παλαίφατον τέλεσσεν. 40

ἰδοῖσα δ' ὀξεῖ' Ἐριννὺς

ἔπεφνέ οἱ σὺν ἀλλαλοφονίᾳ γένος ἀρήιον:

λείφθη δὲ Θέρσανδρος ἐριπέντι Πολυνείκει, νέοις ἐν ἀέθλοις

ἐν μάχαις τε πολέμου

[80] τιμώμενος, Ἀδραστιδᾶν θάλος ἀρωγὸν δόμοις: 45

ὅθεν σπέρματος ἔχοντα ῥίζαν, πρέπει τὸν Αἰνησιδάμου

ἐγκωμίων τε μελέων λυρᾶν τε τυγχανέμεν.

Ὀλυμπίᾳ μὲν γὰρ αὐτὸς

γέρας ἔδεκτο, Πυθῶνι δ' ὁμόκλαρον ἐς ἀδελφεὸν

[90] Ἰσθμοῖ τε κοιναὶ Χάριτες ἄνθεα τεθρίππων δυωδεκαδρόμων 50

ἄγαγον. τὸ δὲ τυχεῖν

πειρώμενον ἀγωνίας παραλύει δυσφρονᾶν.

ὁ μὰν πλοῦτος ἀρεταῖς δεδαιδαλμένος φέρει τῶν τε καὶ τῶν

[100] καιρόν, βαθεῖαν ὑπέχων μέριμναν ἀγροτέραν,

ἀστὴρ ἀρίζηλος, ἐτήτυμον 55

ἀνδρὶ φέγγος: εἰ δέ νιν ἔχων τις οἶδεν τὸ μέλλον,

ὅτι θανόντων μὲν ἐνθάδ' αὐτίκ' ἀπάλαμνοι φρένες

ποινὰς ἔτισαν, τὰ δ' ἐν τᾷδε Διὸς ἀρχᾷ

ἀλιτρὰ κατὰ γᾶς δικάζει τις ἐχθρᾷ

λόγον φράσαις ἀνάγκᾳ: 60

ἴσαις δὲ νύκτεσσιν αἰεί,

[110] ἴσαις δ' ἐν ἁμέραις ἅλιον ἔχοντες, ἀπονέστερον

ἐσλοὶ δέκονται βίοτον, οὐ χθόνα ταράσσοντες ἐν χερὸς ἀκμᾷ

οὐδὲ πόντιον ὕδωρ

κεινὰν παρὰ δίαιταν: ἀλλὰ παρὰ μὲν τιμίοις 65

[120] θεῶν, οἵτινες ἔχαιρον εὐορκίαις, ἄδακρυν νέμονται

αἰῶνα: τοὶ δ' ἀπροσόρατον ὀκχέοντι πόνον

ὅσοι δ' ἐτόλμασαν ἐστρὶς

ἑκατέρωθι μείναντες ἀπὸ πάμπαν ἀδίκων ἔχειν

ψυχάν, ἔτειλαν Διὸς ὁδὸν παρὰ Κρόνου τύρσιν: ἔνθα μακάρων 70

νᾶσος ὠκεανίδες

[130] αὖραι περιπνέοισιν, ἄνθεμα δὲ χρυσοῦ φλέγει,

τὰ μὲν χερσόθεν ἀπ' ἀγλαῶν δενδρέων, ὕδωρ δ' ἄλλα φέρβει,

ὅρμοισι τῶν χέρας ἀναπλέκοντι καὶ στεφάνοις

βουλαῖς ἐν ὀρθαῖσι Ῥαδαμάνθυος, 75

ὃν πατὴρ ἔχει γας ἑτοῖμον αὐτῷ πάρεδρον,

[140] πόσις ὁ πάντων Ρέ̔ας ὑπέρτατον ἐχοίσας θρόνον.

Πηλεύς τε καὶ Κάδμος ἐν τοῖσιν ἀλέγονται:

Ἀχιλλέα τ' ἔνεικ', ἐπεὶ Ζηνὸς ἦτορ

λιταῖς ἔπεισε, μάτηρ: 80

ὃς Ἕκτορ' ἔσφαλε, Τροίας

ἄμαχον ἀστραβῆ κίονα, Κύκνον τε θανάτῳ πόρεν,

[150] Ἀοῦς τε παῖδ' Αἰθίοπα. πολλά μοι ὑπ' ἀγκῶνος ὠκέα βέλη

ἔνδον ἐντι φαρέτρας

φωνᾶντα συνετοῖσιν: ἐς δὲ τὸ πὰν ἑρμηνέων 85

χατίζει. σοφὸς ὁ πολλὰ εἰδὼς φυᾷ: μαθόντες δὲ λάβροι

παγγλωσσίᾳ, κόρακες ὥς, ἄκραντα γαρύετον

Διὸς πρὸς ὄρνιχα θεῖον.

[160] ἔπεχε νῦν σκοπῷ τόξον, ἄγε θυμέ, τίνα βάλλομεν

ἐκ μαλθακᾶς αὖτε φρενὸς εὐκλέας ὀϊστοὺς ἱέντες; ἐπί τοι 90

Ἀκράγαντι τανύσαις

αὐδάσομαι ἐνόρκιον λόγον ἀλαθεῖ νόῳ

[170] τεκεῖν μή τιν' ἑκατόν γε ἐτέων πόλιν φίλοις ἄνδρα μᾶλλον

εὐεργέταν πραπίσιν ἀφθονέστερόν τε χέρα

Θήρωνος. ἀλλ' αἶνον ἔβα κόρος 95

οὐ δίκᾳ συναντόμενος, ἀλλὰ μάργων ὑπ' ἀνδρῶν,

τὸ λαλαγῆσαι ἐθέλων κρύφον τε θέμεν ἐσλῶν καλοῖς

ἔργοις: ἐπεὶ ψάμμος ἀριθμὸν περιπέφευγεν,

[180] καὶ κεῖνος ὅσα χάρματ' ἄλλοις ἔθηκεν

τίς ἂν φράσαι δύναιτο; 100





ΘΗΡΩΝΙ ΑΚΡΑΓΑΝΤΙΝῼ ΑΡΜΑΤΙ ΕΙΣ ΘΕΟΞΕΝΙΑ


Τυνδαρίδαις τε φιλοξείνοις ἁδεῖν καλλιπλοκάμῳ θ' Ἑλένᾳ

κλεινὰν Ἀκράγαντα γεραίρων εὔχομαι,

Θήρωνος Ὀλυμπιονίκαν ὕμνον ὀρθώσαις, ἀκαμαντοπόδων

ἵππων ἄωτον. Μοῖσα δ' οὕτω ποι παρέστα μοι νεοσίγαλον εὑρόντι τρόπον

Δωρίῳ φωνὰν ἐναρμόξαι πεδίλῳ 5

[10] ἀγλαόκωμον. ἐπεὶ χαίταισι μὲν ζευχθέντες ἔπι στέφανοι

πράσσοντί με τοῦτο θεόδματον χρέος,

φόρμιγγά τε ποικιλόγαρυν καὶ βοὰν αὐλῶν ἐπέων τε θέσιν

Αἰνησιδάμου παιδὶ συμμῖξαι πρεπόντως, ἅ τε Πίσα με γεγωνεῖν: τᾶς ἄπο

θεόμοροι νίσοντ' ἐπ' ἀνθρώπους ἀοιδαί, 10

[20] ᾧ τινι, κραίνων ἐφετμὰς Ἡρακλέος προτέρας,

ἀτρεκὴς Ἑλλανοδίκας γλεφάρων Αἰτωλὸς ἀνὴρ ὑψόθεν

ἀμφὶ κόμαισι βάλῃ γλαυκόχροα κόσμον ἐλαίας: τάν ποτε

Ἴστρου ἀπὸ σκιαρᾶν παγᾶν ἔνεικεν Ἀμφιτρυωνιάδας,

μνᾶμα τῶν Οὐλυμπίᾳ κάλλιστον ἄθλων 15

δᾶμον Ὑπερβορέων πείσαις Ἀπόλλωνος θεράποντα λόγῳ.

[30] πιστὰ φρονέων Διὸς αἴτει πανδόκῳ

ἄλσει σκιαρόν τε φύτευμα ξυνὸν ἀνθρώποις στέφανόν τ' ἀρετᾶν.

ἤδη γὰρ αὐτῷ, πατρὶ μὲν βωμῶν ἁγισθέντων, διχόμηνις ὅλον χρυσάρματος

ἑσπέρας ὀφθαλμὸν ἀντέφλεξε Μήνα, 20

καὶ μεγάλων ἀέθλων ἁγνὰν κρίσιν καὶ πενταετηρίδ' ἁμᾶ

θῆκε ζαθέοις ἐπὶ κρημνοῖς Ἀλφεοῦ:

[40] ἀλλ' οὐ καλὰ δένδρε' ἔθαλλεν χῶρος ἐν βάσσαις Κρονίου Πέλοπος.

τούτων ἔδοξεν γυμνὸς αὐτῷ κᾶπος ὀξείαις ὑπακουέμεν αὐγαῖς ἁλίου.

δὴ τότ' ἐς γαῖαν πορεύεν θυμὸς ὥρμα 25

Ἰστρίαν νιν: ἔνθα Λατοῦς ἱπποσόα θυγάτηρ

δέξατ' ἐλθόντ' Ἀρκαδίας ἀπὸ δειρᾶν καὶ πολυγνάμπτων μυχῶν,

[50] εὖτέ νιν ἀγγελίαις Εὐρυσθέος ἔντυ' ἀνάγκα πατρόθεν

χρυσόκερων ἔλαφον θήλειαν ἄξονθ', ἅν ποτε Ταϋγέτα

ἀντιθεῖσ' Ὀρθωσίᾳ ἔγραψεν ἱράν. 30

τὰν μεθέπων ἴδε καὶ κείναν χθόνα πνοιᾶς ὄπιθεν Βορέα

ψυχροῦ. τόθι δένδρεα θάμβαινε σταθείς.

τῶν νιν γλυκὺς ἵμερος ἔσχεν δωδεκάγναμπτον περὶ τέρμα δρόμου

[60] ἵππων φυτεῦσαι. καί νυν ἐς ταύταν ἑορτὰν ἵλαος ἀντιθέοισιν νίσσεται

σὺν βαθυζώνου διδύμοις παισὶ Λήδας. 35

τοῖς γὰρ ἐπέτραπεν Οὐλυμπόνδ' ἰὼν θαητὸν ἀγῶνα νέμειν

ἀνδρῶν τ' ἀρετᾶς πέρι καὶ ῥιμφαρμάτου

διφρηλασίας. ἐμὲ δ' ὦν πᾳ θυμὸς ὀτρύνει φάμεν Ἐμμενίδαις

[70] Θήρωνί τ' ἐλθεῖν κῦδος, εὐΐππων διδόντων Τυνδαριδᾶν, ὅτι πλείσταισι βροτῶν

ξεινίαις αὐτοὺς ἐποίχονται τραπέζαις, 40

εὐσεβεῖ γνώμᾳ φυλάσσοντες μακάρων τελετάς.

εἰ δ' ἀριστεύει μὲν ὕδωρ, κτεάνων δὲ χρυσὸς αἰδοιέστατος,

νῦν δὲ πρὸς ἐσχατιὰν Θήρων ἀρεταῖσιν ἱκάνων ἅπτεται

οἴκοθεν Ἡρακλέος σταλᾶν. τὸ πόρσω δ' ἔστι σοφοῖς ἄβατον

κἀσόφοις. οὔ νιν διώξω: κεινὸς εἴην. 45





ΨΑΥΜΙΔΙ ΚΑΜΑΡΙΝΑΙῼ ΑΡΜΑΤΙ


ἐλατὴρ ὑπέρτατε βροντᾶς ἀκαμαντόποδος Ζεῦ: τεαὶ γὰρ ὧραι

ὑπὸ ποικιλοφόρμιγγος ἀοιδᾶς ἑλισσόμεναί μ' ἔπεμψαν

ὑψηλοτάτων μάρτυρ' ἀέθλων.

ξείνων δ' εὖ πρασσόντων ἔσαναν αὐτίκ' ἀγγελίαν

ποτὶ γλυκεῖαν ἐσλοί. 5

[10] ἀλλ', ὦ Κρόνου παῖ, ὃς Αἴτναν ἔχεις,

ἶπον ἀνεμόεσσαν ἑκατογκεφάλα Τυφῶνος ὀβρίμου, Οὐλυμπιονίκαν δέκευ

Χαρίτων ἕκατι τόνδε κῶμον,

χρονιώτατον φάος εὐρυσθενέων ἀρετᾶν. Ψαύμιος γὰρ ἵκει 10

[20] ὀχέων, ὅς, ἐλαίᾳ στεφανωθεὶς Πισάτιδι, κῦδος ὄρσαι

σπεύδει Καμαρίνᾳ. θεὸς εὔφρων

εἴη λοιπαῖς εὐχαῖς: ἐπεί νιν αἰνέω μάλα μὲν

τροφαῖς ἑτοῖμον ἵππων,

χαίροντά τε ξενίαις πανδόκοις 15

καὶ πρὸς ἁσυχίαν φιλόπολιν καθαρᾷ γνώμᾳ τετραμμένον.

οὐ ψεύδεϊ τέγξω λόγον:

[30] διάπειρά τοι βροτῶν ἔλεγχος:

ἅπερ Κλυμένοιο παῖδα

Λαμνιάδων γυναικῶν 20

ἔλυσεν ἐξ ἀτιμίας.

χαλκέοισι δ' ἐν ἔντεσι νικῶν δρόμον

ἔειπεν Ὑψιπυλείᾳ μετὰ στέφανον ἰών:

“ οὗτος ἐγὼ ταχυτᾶτι:

χεῖρες δὲ καὶ ἦτορ ἴσον. 25

[40] φύονται δὲ καὶ νέοις ἐν ἀνδράσιν

πολιαὶ θαμὰ καὶ παρὰ τὸν ἁλικίας

ἐοικότα χρόνον.”





ΨΑΥΜΙΔΙ ΚΑΜΑΡΙΝΑΙῼ ΑΠΗΝΗ


ὑψηλᾶν ἀρετᾶν καὶ στεφάνων ἄωτον γλυκὺν

τῶν Οὐλυμπίᾳ, Ὠκεανοῦ θύγατερ, καρδίᾳ γελανεῖ

ἀκαμαντόποδός τ' ἀπήνας δέκευ Ψαύμιός τε δῶρα:

ὃς τὰν σὰν πόλιν αὔξων, Καμάρινα, λαοτρόφον

[10] βωμοὺς ἓξ διδύμους ἐγέραιρεν ἑορταῖς θεῶν μεγίσταις 5

ὑπὸ βουθυσίαις ἀέθλων τε πεμπαμέροις ἁμίλλαις,

ἵπποις ἡμιόνοις τε μοναμπυκίᾳ τε. τὶν δὲ κῦδος ἁβρόν

νικάσαις ἀνέθηκε, καὶ ὃν πατέρ' Ἄκρων' ἐκάρυξε καὶ τὰν νέοικον ἕδραν.

[20] ἵκων δ' Οἰνομάου καὶ Πέλοπος παρ' εὐηράτων

σταθμῶν, ὦ πολιάοχε Παλλάς, ἀείδει μὲν ἄλσος ἁγνὸν 10

τὸ τεόν, ποταμόν τε Ὤανιν, ἐγχωρίαν τε λίμναν,

καὶ σεμνοὺς ὀχετούς, Ἵππαρις οἷσιν ἄρδει στρατόν,

[30] κολλᾷ τε σταδίων θαλάμων ταχέως ὑψίγυιον ἄλσος,

ἀπ' ἀμαχανίας ἄγων ἐς φάος τόνδε δᾶμον ἀστῶν:

αἰεὶ δ' ἀμφ' ἀρεταῖσι πόνος δαπάνα τε μάρναται πρὸς ἔργον 15

κινδύνῳ κεκαλυμμένον: ἠὺ̈ δ' ἔχοντες σοφοὶ καὶ πολίταις ἔδοξαν ἔμμεν.

[40] Σωτὴρ ὑψινεφὲς Ζεῦ, Κρόνιόν τε ναίων λόφον

τιμῶν τ' Ἀλφεὸν εὐρὺ ῥέοντ' Ἰδαῖόν τε σεμνὸν ἄντρον,

ἱκέτας σέθεν ἔρχομαι Λυδίοις ἀπύων ἐν αὐλοῖς,

αἰτήσων πόλιν εὐανορίαισι τάνδε κλυταῖς 20

[50] δαιδάλλειν, σέ τ', Ὀλυμπιόνικε, Ποσειδανίαισιν ἵπποις

ἐπιτερπόμενον φέρειν γῆρας εὔθυμον ἐς τελευτάν,

υἱῶν, Ψαῦμι, παρισταμένων. ὑγίεντα δ' εἴ τις ὄλβον ἄρδει,

ἐξαρκέων κτεάτεσσι καὶ εὐλογίαν προστιθείς, μὴ ματεύσῃ θεὸς γενέσθαι.





ΑΓΗΣΙᾼ ΣΥΡΑΚΟΣΙῼ ΑΠΗΝῌ


χρυσέας ὑποστάσαντες εὐτειχεῖ προθύρῳ θαλάμου

κίονας, ὡς ὅτε θαητὸν μέγαρον

πάξομεν: ἀρχομένου δ' ἔργου πρόσωπον

χρὴ θέμεν τηλαυγές. εἰ δ' εἴη μὲν Ὀλυμπιονίκας,

βωμῷ τε μαντείῳ ταμίας Διὸς ἐν Πίσᾳ, 5

συνοικιστήρ τε τᾶν κλεινᾶν Συρακοσσᾶν: τίνα κεν φύγοι ὕμνον

[10] κεῖνος ἀνήρ, ἐπικύρσαις ἀφθόνων ἀστῶν ἐν ἱμερταῖς ἀοιδαῖς;

ἴστω γὰρ ἐν τούτῳ πεδίλῳ δαιμόνιον πόδ' ἔχων

Σωστράτου υἱός. ἀκίνδυνοι δ' ἀρεταὶ

οὔτε παρ' ἀνδράσιν οὔτ' ἐν ναυσὶ κοίλαις10

τίμιαι: πολλοὶ δὲ μέμνανται, καλὸν εἴ τι ποναθῇ.

Ἁγησία, τὶν δ' αἶνος ἑτοῖμος, ὃν ἐν δίκᾳ

[20] ἀπὸ γλώσσας Ἄδραστος μάντιν Οἰκλείδαν ποτ' ἐς Ἀμφιάρηον

φθέγξατ', ἐπεὶ κατὰ γαῖ' αὐτόν τέ νιν καὶ φαιδίμας ἵππους ἔμαρψεν.

ἑπτὰ δ' ἔπειτα πυρᾶν νεκρῶν τελεσθεισᾶν Ταλαϊονίδας 15

εἶπεν ἐν Θήβαισι τοιοῦτόν τι ἔπος: “ποθέω στρατιᾶς ὀφθαλμὸν ἐμᾶς,

ἀμφότερον μάντιν τ' ἀγαθὸν καὶ δουρὶ μάρνασθαι.” τὸ καὶ

[30] ἀνδρὶ κώμου δεσπότᾳ πάρεστι Συρακοσίῳ.

οὔτε δύσηρις ἐὼν οὔτ' ὦν φιλόνικος ἄγαν,

καὶ μέγαν ὅρκον ὀμόσσαις τοῦτό γέ οἱ σαφέως 20

μαρτυρήσω: μελίφθογγοι δ' ἐπιτρέψοντι Μοῖσαι.

ὦ Φίντις, ἀλλὰ ζεῦξον ἤδη μοι σθένος ἡμιόνων,

ᾇ τάχος, ὄφρα κελεύθῳ τ' ἐν καθαρᾷ

[40] βάσομεν ὄκχον, ἵκωμαί τε πρὸς ἀνδρῶν

καὶ γένος: κεῖναι γὰρ ἐξ ἀλλᾶν ὁδὸν ἁγεμονεῦσαι 25

ταύταν ἐπίστανται, στεφάνους ἐν Ὀλυμπίᾳ

ἐπεὶ δέξαντο: χρὴ τοίνυν πύλας ὕμνων ἀναπίτναμεν αὐταῖς:

πρός Πιτάναν δὲ παρ' Εὐρώτα πόρον δεῖ σάμερόν μ' ἐλθεῖν ἐν ὥρᾳ:

ἅ τοι Ποσειδάωνι μιχθεῖσα Κρονίῳ λέγεται

[50] παῖδα ἰόπλοκον Εὐάδναν τεκέμεν. 30

κρύψε δὲ παρθενίαν ὠδῖνα κόλποις:

κυρίῳ δ' ἐν μηνὶ πέμποισ' ἀμφιπόλους ἐκέλευσεν

ἥρωι πορσαίνειν δόμεν Εἰλατίδᾳ βρέφος,

ὃς ἀνδρῶν Ἀρκάδων ἄνασσε Φαισάνᾳ λάχε τ' Ἀλφεὸν οἰκεῖν:



ἔνθα τραφεῖσ' ὑπ' Ἀπόλλωνι γλυκείας πρῶτον ἔψαυσ' Ἀφροδίτας. 35

[60] οὐδ' ἔλαθ' Αἴπυτον ἐν παντὶ χρόνῳ κλέπτοισα θεοῖο γόνον.

ἀλλ' ὁ μὲν Πυθώναδ', ἐν θυμῷ πιέσαις χόλον οὐ φατὸν ὀξείᾳ μελέτᾳ,

ᾤχετ' ἰὼν μαντευσόμενος ταύτας περ' ἀτλάτου πάθας.

ἁ δὲ φοινικόκροκον ζώναν καταθηκαμένα



κάλπιδά τ' ἀργυρέαν, λόχμας ὑπὸ κυανέας 40

[70] τίκτε θεόφρονα κοῦρον. τᾷ μὲν ὁ Χρυσοκόμας

πραύ̈μητίν τ' Ἐλείθυιαν παρέστασέν τε Μοίρας:

ἦλθεν δ' ὑπὸ σπλάγχνων ὑπ' ὠδῖνός τ' ἐρατᾶς Ἴαμος

ἐς φάος αὐτίκα. τὸν μὲν κνιζομένα

λεῖπε χαμαί: δύο δὲ γλαυκῶπες αὐτὸν 45

δαιμόνων βουλαῖσιν ἐθρέψαντο δράκοντες ἀμεμφεῖ

[80] ἰῷ μελισσᾶν καδόμενοι. βασιλεὺς δ' ἐπεὶ

πετραέσσας ἐλαύνων ἵκετ' ἐκ Πυθῶνος, ἅπαντας ἐν οἴκῳ

εἴρετο παῖδα, τὸν Εὐάδνα τέκοι: Φοίβου γὰρ αὐτὸν φᾶ γεγάκειν

πατρός, περὶ θνατῶν δ' ἔσεσθαι μάντιν ἐπιχθονίοις 50

ἔξοχον, οὐδέ ποτ' ἐκλείψειν γενεάν.

ὣς ἄρα μάνυε. τοὶ δ' οὔτ' ὦν ἀκοῦσαι

οὔτ' ἰδεῖν εὔχοντο πεμπταῖον γεγενημένον. ἀλλ' ἐν

[90] κέκρυπτο γὰρ σχοίνῳ βατιᾷ τ' ἐν ἀπειράτῳ,

ἴων ξανθαῖσι καὶ παμπορφύροις ἀκτῖσι βεβρεγμένος ἁβρὸν 55

σῶμα: τὸ καὶ κατεφάμιξεν καλεῖσθαί νιν χρόνῳ σύμπαντι μάτηρ

τοῦτ' ὄνυμ' ἀθάνατον. τερπνᾶς δ' ἐπεὶ χρυσοστεφάνοιο λάβεν

καρπὸν Ἥβας, Ἀλφεῷ μέσσῳ καταβὰς ἐκάλεσσε Ποσειδᾶν' εὐρυβίαν,

[100] ὃν πρόγονον, καὶ τοξοφόρον Δάλου θεοδμάτας σκοπόν,



αἰτέων λαοτρόφον τιμάν τιν' ἑᾷ κεφαλᾷ, 60

νυκτὸς ὑπαίθριος. ἀντεφθέγξατο δ' ἀρτιεπὴς

πατρία ὄσσα, μετάλλασέν τέ νιν: “ὄρσο, τέκος,

δεῦρο πάγκοινον ἐς χώραν ἴμεν φάμας ὄπισθεν.”

[110] ἵκοντο δ' ὑψηλοῖο πέτραν ἀλίβατον Κρονίου:

ἔνθα οἱ ὤπασε θησαυρὸν δίδυμον 65

μαντοσύνας, τόκα μὲν φωνὰν ἀκούειν

ψευδέων ἄγνωστον, εὖτ' ἂν δὲ θρασυμάχανος ἐλθὼν

Ἡρακλέης, σεμνὸν θάλος Ἀλκαϊδᾶν, πατρὶ

ἑορτάν τε κτίσῃ πλειστόμβροτον τεθμόν τε μέγιστον ἀέθλων,

Ζηνὸς ἐπ' ἀκροτάτῳ βωμῷ τότ' αὖ χρηστήριον θέσθαι κέλευσεν.70

[120] ἐξ οὗ πολύκλειτον καθ' Ἕλλανας γένος Ἰαμιδᾶν.

ὄλβος ἅμ' ἕσπετο: τιμῶντες δ' ἀρετὰς

ἐς φανερὰν ὁδὸν ἔρχονται. τεκμαίρει

χρῆμ' ἕκαστον: μῶμος ἐξ ἄλλων κρέμαται φθονεόντων

τοῖς, οἷς ποτε πρώτοις περὶ δωδέκατον δρόμον 75

ἐλαυνόντεσσιν αἰδοία ποτιστάξῃ Χάρις εὐκλέα μορφάν.

[130] εἰ δ' ἐτύμως ὑπὸ Κυλλάνας ὅροις, Ἁγησία, μάτρωες ἄνδρες

ναιετάοντες ἐδώρησαν θεῶν κάρυκα λιταῖς θυσίαις

πολλὰ δὴ πολλαῖσιν Ἑρμᾶν εὐσεβέως, ὃς ἀγῶνας ἔχει μοῖράν τ' ἀέθλων

Ἀρκαδίαν τ' εὐάνορα τιμᾷ: κεῖνος, ὦ παῖ Σωστράτου, 80

σὺν βαρυγδούπῳ πατρὶ κραίνει σέθεν εὐτυχίαν.

[140] δόξαν ἔχω τιν' ἐπὶ γλώσσᾳ ἀκόνας λιγυρᾶς,

ἅ μ' ἐθέλοντα προσέρπει καλλιρόοισι πνοαῖς:

ματρομάτωρ ἐμὰ Στυμφαλίς, εὐανθὴς Μετώπα,

πλάξιππον ἃ Θήβαν ἔτικτεν, τᾶς ἐρατεινὸν ὕδωρ 85

πίομαι, ἀνδράσιν αἰχματαῖσι πλέκων

ποικίλον ὕμνον. ὄτρυνον νῦν ἑταίρους,

[150] Αἰνέα, πρῶτον μὲν Ἥραν Παρθενίαν κελαδῆσαι,

γνῶναί τ' ἔπειτ', ἀρχαῖον ὄνειδος ἀλαθέσιν

λόγοις εἰ φεύγομεν, Βοιωτίαν ὗν. ἐσσὶ γὰρ ἄγγελος ὀρθός, 90

ἠϋκόμων σκυτάλα Μοισᾶν, γλυκὺς κρατὴρ ἀγαφθέγκτων ἀοιδᾶν:

εἰπὸν δὲ μεμνᾶσθαι Συρακοσσᾶν τε καὶ Ὀρτυγίας:

τὰν Ιέ̔ρων καθαρῷ σκάπτῳ διέπων,

ἄρτια μηδόμενος, φοινικόπεζαν

[160] ἀμφέπει Δάματρα, λευκίππου τε θυγατρὸς ἑορτάν, 95

καὶ Ζηνὸς Αἰτναίου κράτος. ἁδύλογοι δέ νιν

λύραι μολπαί τε γιγνώσκοντι. μὴ θράσσοι χρόνος ὄλβον ἐφέρπων.

σὺν δὲ φιλοφροσύναις εὐηράτοις Ἁγησία δέξαιτο κῶμον

οἴκοθεν οἴκαδ' ἀπὸ Στυμφαλίων τειχέων ποτινισσόμενον,

[170] ματέρ' εὐμήλοιο λείποντ' Ἀρκαδίας. ἀγαθαὶ δὲ πέλοντ' ἐν χειμερίᾳ 100

νυκτὶ θοᾶς ἐκ ναὸς ἀπεσκίμφθαι δύ' ἄγκυραι. θεὸς

τῶν τε κείνων τε κλυτὰν αἶσαν παρέχοι φιλέων.

δέσποτα ποντομέδων, εὐθὺν δὲ πλόον καμάτων

ἐκτὸς ἐόντα δίδοι, χρυσαλακάτοιο πόσις

Ἀμφιτρίτας, ἐμῶν δ' ὕμνων ἄεξ' εὐτερπὲς ἄνθος.105





ΔΙΑΓΟΡΑ ΡΟΔΙΩ ΠΥΚΤΗ


Φιάλαν ὡς εἴ τις ἀφνε-

ιᾶς ἀπὸ χειρὸς ἑλὼν

ἔνδον ἀμπέλου καχλάζοισαν δρόσῳ

δωρήσεται

νεανίᾳ γαμβρῷ προπί-

νων οἴκοθεν οἴκαδε, πάγ-

χρυσον κορυφὰν κτεάνων, 6

συμποσίου τε χάριν κᾶ-

δός τε τιμάσαις νέον, ἐν δὲ φίλων

παρεόντων θῆκε νιν ζα-

λωτὸν ὁμόφρονος εὐνᾶς· 11

καὶ ἐγὼ νέκταρ χυτόν, Μοι-

σᾶν δόσιν, ἀεθλοφόροις

ἀνδράσιν πέμπων, γλυκὺν καρπὸν φρενός,

ἱλάσκομαι, 15

Οὐλυμπίᾳ Πυθοῖ τε νι-

κώντεσσιν· ὁ δ' ὄλβιος, ὃν

φᾶμαι κατέχοντ' ἀγαθαί.

Ἄλλοτε δ' ἄλλον ἐποπτεύ-

ει Χάρις ζωθάλμιος ἁδυμελεῖ 20

θαμὰ μὲν φόρμιγγι παμφώ-

νοισι τ' ἐν ἔντεσιν αὐλῶν.

Καί νυν ὑπ' ἀμφοτέρων σὺν

Διαγόρᾳ κατέβαν τὰν ποντίαν

ὑμνέων παῖδ' ᾿Αφροδίτας 25

᾿Αελίοιό τε νύμφαν, ῾Ρόδον,

εὐθυμάχαν ὄφρα πελώ-

ριον ἄνδρα παρ' ᾿Αλφε-

ῷ στεφανωσάμενον

αἰνέσω πυγμᾶς ἄποινα 30

καὶ παρὰ Κασταλίᾳ, πα-

τέρα τε Δαμάγητον ἁδόντα Δίκᾳ,

᾿Ασίας εὐρυχόρου

τρίπολιν νᾶσον πέλας

ἐμβόλῳ ναίοντας ᾿Αργείᾳ σὺν αἰχμᾷ. 35

ἐθελήσω τοῖσιν ἐξ ἀρ-

χᾶς ἀπὸ Τλαπολέμου

ξυνὸν ἀγγέλλων διορθῶσαι λόγον,

῾Ηρακλέος

εὐρυσθενεῖ γέννᾳ. Τὸ μὲν 40

γὰρ πατρόθεν ἐκ Διὸς εὔ-

χονται· τὸ δ' ᾿Αμυντορίδαι

ματρόθεν ᾿Αστυδαμείας.

Ἀμφὶ δ' ἀνθρώπων φρασὶν ἀμπλακίαι

ἀναρίθμητοι κρέμανται· 45

τοῦτο δ' ἀμάχανον εὑρεῖν,

ὅ τι νῦν ἐν καὶ τελευτᾷ

φέρτατον ἀνδρὶ τυχεῖν.

Καὶ γὰρ ᾿Αλκμήνας κασίγνητον νόθον

σκάπτῳ θένων 50

σκληρᾶς ἐλαίας ἔκτανεν

Τίρυνθι Λικύμνιον ἐλ-

θόντ' ἐκ θαλάμων Μιδέας

τᾶσδέ ποτε χθονὸς οἰκι-

στὴρ χολωθείς. Αἱ δὲ φρενῶν ταραχαὶ 55

παρέπλαγξαν καὶ σοφόν. Μαν-

τεύσατο δ' ἐς θεὸν ἐλθών.

Τῷ μὲν ὁ Χρυσοκόμας εὐ-

ώδεος ἐξ ἀδύτου ναῶν πλόον

εἶπε Λερναίας ἀπ' ἀκτᾶς 60

εὐθὺν ἐς ἀμφιθάλασσον νομόν,

ἔνθα ποτὲ βρέχε θεῶν

βασιλεὺς ὁ μέγας χρυ-

σέαις νιφάδεσσι πόλιν,

ἁνίχ' ῾Αφαίστου τέχναισιν 65

χαλκελάτῳ πελέκει πα-

τέρος Αθαναία κορυφὰν κατ' ἄκραν

ἀνορούσαισ' ἀλάλα-

ξεν ὑπερμάκει βοᾷ·

Οὐρανὸς δ' ἔφριξέ νιν καὶ Γαῖα μάτηρ. 70

Τότε καὶ φαυσίμβροτος δαί-

μων Ὑπεριονίδας

μέλλον ἔντειλεν φυλάξασθαι χρέος

παισὶν φίλοις,

ὡς ἂν θεᾷ πρῶτοι κτίσαι-

εν βωμὸν ἐναργέα, καὶ 76

σεμνὰν θυσίαν θέμενοι

πατρί τε θυμὸν ἰάναι-

εν κόρα τ' ἐγχειβρόμῳ. Ἐν δ' ἀρετὰν

ἔβαλεν καὶ χάρματ' ἀνθρώ-

ποισι Προμαθέος Αἰδώς· 81

Ἐπὶ μὰν βαίνει τε καὶ λά-

θας ἀτέκμαρτα νέφος,

καὶ παρέλκει πραγμάτων ὀρθὰν ὁδὸν

ἔξω φρενῶν. 85

Καὶ τοὶ γὰρ αἰθοίσας ἔχον-

τες σπέρμ' ἀνέβαν φλογὸς οὔ·

τεῦξαν δ' ἀπύροις ἱεροῖς

ἄλσος ἐν ἀκροπόλει· κεί-

νοις ὁ μὲν ξανθὰν ἀγαγὼν νεφέλαν 90

πολὺν ὗσε χρυσόν· αὐτὰ

δέ σφισιν ὤπασε τέχναν

πᾶσαν ἐπιχθονίων Γλαυκ-

ῶπις ἀριστοπόνοις χερσὶ κρατεῖν.

Ἔργα δὲ ζωοῖσιν ἑρπόν-

τεσσί θ' ὁμοῖα κέλευθοι φέρον· 96

ἦν δὲ κλέος βαθύ. Δαέν-

τι δὲ καὶ σοφία μεί-

ζων ἄδολος τελέθει.

Φαντὶ δ' ἀνθρώπων παλαιαὶ 100

ῥήσιες, οὔπω, ὅτε χθό-

να δατέοντο Ζεύς τε καὶ ἀθάνατοι,

φανερὰν ἐν πελάγει

῾Ρόδον ἔμμεν ποντίῳ,

ἁλμυροῖς δ' ἐν βένθεσιν νᾶσον κεκρύφθαι. 105

Ἀπεόντος δ' οὔτις ἔνδει-

ξεν λάχος ᾿Αελίου·

καί ῥά μιν χώρας ἀκλάρωτον λίπον,

ἁγνὸν θεόν.

Μνασθέντι δὲ Ζεὺς ἄμπαλον 110

μέλλεν θέμεν. Ἀλλά νιν οὐκ

εἴασεν· ἐπεὶ πολιᾶς

εἶπέ τιν' αὐτὸς ὁρᾶν ἔν-

δον θαλάσσας αὐξομέναν πεδόθεν

πολύβοσκον γαῖαν ἀνθρώ-

ποισι καὶ εὔφρονα μήλοις. 116

Ἐκέλευσεν δ' αὐτίκα χρυσ-

άμπυκα μὲν Λάχεσιν

χεῖρας ἀντεῖναι, θεῶν δ' ὅρκον μέγαν

μὴ παρφάμεν, 120

ἀλλὰ Κρόνου σὺν παιδὶ νεῦ-

σαι, φαεννὸν ἐς αἰθέρα νιν

πεμφθεῖσαν ἑᾷ κεφαλᾷ

ἐξοπίσω γέρας ἔσσε-

σθαι. Τελεύταθεν δὲ λόγων κορυφαὶ 125

ἐν ἀλαθείᾳ πετοῖσαι.

Βλάστε μὲν ἐξ ἁλὸς ὑγρᾶς

νᾶσος, ἔχει τέ νιν ὀξει-

ᾶν ὁ γενέθλιος ἀκτίνων πατήρ,

πῦρ πνεόντων ἀρχὸς ἵππων· 130

ἔνθα ῾Ρόδῳ ποτὲ μιχθεὶς τέκεν

ἑπτὰ σοφώτατα νοή-

ματ' ἐπὶ προτέρων ἀν-

δρῶν παραδεξαμένους

παῖδας, ὧν εἷς μὲν Κάμειρον 135

πρεσβύτατόν τε ᾿Ιάλυ-

σον ἔτεκεν Λίνδον τ'· ἀπάτερθε δ' ἔχον,

διὰ γαῖαν τρίχα δασ-

σάμενοι πατρωίαν,

ἀστέων μοῖραν, κέκληνται δέ σφιν ἕδραι. 140

Τόθι λύτρον συμφορᾶς οἰκ-

τρᾶς γλυκὺ Τλαπολέμῳ

ἵσταται Τιρυνθίων ἀρχαγέτᾳ,

ὥσπερ θεῷ,

μήλων τε κνισσάεσσα πομ-

πὰ καὶ κρίσις ἀμφ' ἀέθλοις. 146

Τῶν ἄνθεσι Διαγόρας

ἐστεφανώσατο δίς, κλει-

νᾷ τ' ἐν ᾿Ισθμῷ τετράκις εὐτυχέων,

Νεμέᾳ τ' ἄλλαν ἐπ' ἄλλα, 150

καὶ κρανααῖς ἐν ᾿Αθάναις.

Ὅ τ' ἐν ῎Αργει χαλκὸς ἔγνω

νιν, τά τ' ἐν ᾿Αρκαδίᾳ

ἔργα καὶ Θήβαις, ἀγῶνές τ' ἔννομοι

Βοιωτίων, 155

Πέλλανα τ' Αἴγινά τε νι-

κῶνθ' ἑξάκις. Ἐν Μεγάροι-

σίν τ' οὐχ ἕτερον λιθίνα

ψᾶφος ἔχει λόγον. Ἄλλ', ὦ

Ζεῦ πάτερ, νώτοισιν ᾿Αταβυρίου 160

μεδέων, τίμα μὲν ὕμνου

τεθμὸν ᾿Ολυμπιονίκαν,

ἄνδρα τε πὺξ ἀρετὰν εὑ-

ρόντα, δίδοι τέ οἱ αἰδοίαν χάριν

καὶ ποτ' ἀστῶν καὶ ποτὶ ξεί-

νων. Ἐπεὶ ὕβριος ἐχθρὰν ὁδὸν 166

εὐθυπορεῖ, σάφα δαεὶς

ἅ τέ οἱ πατέρων ὀρ-

θαὶ φρένες ἐξ ἀγαθῶν

ἔχρεον. Μὴ κρύπτε κοινὸν 170

σπέρμ' ἀπὸ Καλλιάνακτος·

᾿Ερατιδᾶν τοι σὺν χαρίτεσσιν ἔχει

θαλίας καὶ πόλις· ἐν

δὲ μιᾷ μοίρᾳ χρόνου

ἄλλοτ' ἀλλοῖαι διαιθύσσοισιν αὖραι.





Σχετικά με την ψηφιακή έκδοση


Αυτό το e-book προέρχεται από την δικτυακή βιβλιοθήκη Βικιθήκη[1]. Αυτή η πολύγλωσση ψηφιακή βιβλιοθήκη που οικοδομείται από εθελοντές, είναι αφιερωμένη στην ανάπτυξη μιας ελεύθερης προβάσιμης συλλογής εκδόσεων κάθε είδους: μυθιστορήματα, ποιήματα, περιοδικά, επιστολές...

Διανέμουμε τα βιβλία μας δωρεάν, ξεκινώντας από έργα που δεν υπόκεινται σε πνευματικά δικαιώματα ή διακινούνται υπό ελεύθερες άδειες χρήσης. Είστε ελεύθερος να χρησιμοποιήσετε τα e-book μας για οποιοδήποτε σκοπό (περιλαμβανομένης της εμπορικής εκμετάλλευσης), υπό τους όρους της άδειας Creative Commons Attribution-ShareAlike 3.0 Unported[2] ή, κατ'επιλογή σας, αυτούς της GNU FDL[3].

Η Βικιθήκη σταθερά ζητά νέα μέλη. Κατά την υλοποίηση αυτού του βιβλίου, πιθανό να κάναμε κάποια λάθη. Μπορείτε να τα αναφέρετε σε αυτή τη σελίδα[4].

Οι ακόλουθοι χρήστες συνεισέφεραν σε αυτό το βιβλίο:

[The list of contributors has been omitted as requested.]





* * *



↑ http://el.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ https://el.wikisource.org/wiki/%CE%92%CE%B9%CE%BA%CE%B9%CE%B8%CE%AE%CE%BA%CE%B7:%CE%93%CF%81%CE%B1%CE%BC%CE%BC%CE%B1%CF%84%CE%B5%CE%AF%CE%B1





